# Υλοποίηση της εφαρμογής {#sec:implementation}

Στο παρόν Κεφάλαιο, θα συζητηθούν θέματα που αφορούν την ανάπτυξη της εφαρμογής **Horario**. Έχοντας πλέον έτοιμα τα σχέδια της γραφικής διεπαφής σε κώδικα Flutter (βλ. Ενότητα @sec:design:prototypes), κληθήκαμε να πάρουμε αποφάσεις αρχιτεκτονικής λογισμικού και, με βάση αυτές, να αναπτύξουμε μία πλήρως λειτουργική, cross-platform και βασισμένη στο cloud, εφαρμογή.

## Αρχιτεκτονική συστήματος {#sec:implementation:fullStack}

Στην Εικόνα @fig:implementation:fullStack παριστάνεται η πλήρης, υψηλού επιπέδου αρχιτεκτονική του συστήματος της εφαρμογής **Horario**. Το full-stack σύστημα χωρίζεται σε δύο επιμέρους τμήματα, το front-end και το back-end.

Ο χρήστης αλληλεπιδρά με την εφαρμογή μέσω του front-end. Στην Ενότητα @sec:implementation:mvvm, εξηγείται η επιμέρους αρχιτεκτονική του front-end, η οποία βασίζεται στο μοτίβο Model-View-ViewModel (MVVM).

Τα δεδομένα που προσφέρονται στον χρήστη από την εφαρμογή μέσω του front-end, αλλά και αυτά που εισάγει ο χρήστης στην εφαρμογή αποθηκεύονται και διαχειρίζονται από το back-end, που αποτελεί ένα ανεξάρτητο τμήμα του συστήματος. Το back-end υποστηρίζεται από δύο υπηρεσίες. Στις Ενότητες @sec:implementation:database και @sec:implementation:authentication, αναλύεται η μία από αυτές, το **Horario Backend**, η οποία προσφέρει την αποθήκευση και διαχείριση των δεδομένων, αλλά και άλλες λειτουργικότητες, μέσω της υπηρεσίας Firebase. Στην Ενότητα @sec:implementation:server, αναλύεται η δεύτερη back-end υπηρεσία, το **Horario Engine**, η οποία αποτελείται από έναν εξυπηρετητή που φιλοξενεί τη μηχανή αυτόματης ανάθεσης βαρδιών.

Τα δύο υποσυστήματα, front-end και back-end, επικοινωνούν μέσω REST APIs, χρησιμοποιώντας αιτήματα και αποκρίσεις του πρωτοκόλλου HTTP.

![Η πλήρης, υψηλού επιπέδου αρχιτεκτονική της εφαρμογής](4-implementation/figures/fullStack.pdf){#fig:implementation:fullStack}
