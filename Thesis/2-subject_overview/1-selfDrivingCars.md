## Αυτόνομα οχήματα {#sec:subject_overview:self_driving_cars}

### Ορισμός {#sec:subject_overview:self_driving_cars:definition}

Ως «αυτόνομο όχημα»,  ορίζεται η τεχνολογία για μερική ή πλήρη αντικατάσταση του ανθρώπινου οδηγού στην πλοήγηση ενός οχήματος από την αφετηρία στον προορισμό, αποφεύγοντας κινδύνους του δρόμου και ανταποκρινόμενη στις κυκλοφοριακές συνθήκες [@umichAutonomousVehicles]. Τα αυτόνομα οχήματα χωρίζονται σε 6 επίπεδα αυτοματισμού, με βάση το βαθμό στον οποίο ένα όχημα μπορεί να λειτουργήσει χωρίς ανθρώπινη παρέμβαση, σύμφωνα με τον οργανισμό SAE International [@saeLevelsDriving]. Τα 6 αυτά επίπεδα φαίνονται στην *Εικόνα @fig:subject_overview:self_driving_cars:SAELevels*.

![Επίπεδα αυτοματισμού αυτόνομων οχημάτων [@saeLevelsDriving].](2-subject_overview/figures/SAE_6_levels.png){#fig:subject_overview:self_driving_cars:SAELevels width=75%}

Τα πρώτα 3 επίπεδα (0-2) αναφέρονται σε οχήματα που απαιτούν την παρουσία ενός ανθρώπου οδηγού, αλλά χρησιμοποιούν αυτοματισμούς για την ασφάλεια, όπως προειδοποιήσεις για τυφλά σημεία και αυτόματο φρενάρισμα. Τα επίπεδα 3 και 4 αντιπροσωπεύουν τεχνολογία στην οποία το όχημα είναι αυτόνομο κάτω από συγκεκριμένες συνθήκες, ενώ κάτω από άλλες συνθήκες χρειάζεται η παρέμβαση ενός ανθρώπου. Τέλος, το επίπεδο 5 είναι το μόνο επίπεδο στο οποίο ένα όχημα θεωρείται πλήρως αυτόνομο και δεν απαιτείται ποτέ ανθρώπινη παρέμβαση.

### Αρχές λειτουργίας {#sec:subject_overview:self_driving_cars:operation_principles}

Τα αυτόνομα οχήματα στηρίζονται κυρίως στην τεχνητή νοημοσύνη και απαιτούν μεγάλο πλήθος δεδομένων για την εκπαίδευση τους. Τα δεδομένα αυτά συλλέγονται από αισθητήρες, όπως κάμερες, ραντάρ και λέιζερ  (*LIDAR - Light Detection and Ranging*). Οι κάμερες χρησιμοποιούν Μηχανική Όραση (*Computer Vision*) για να αναγνωρίσουν τα αντικείμενα, ενώ τα ραντάρ και τα LIDAR χρησιμεύουν για την ανίχνευση της απόστασης και της ταχύτητας των αντικειμένων. Πιο συγκεκριμένα, η τεχνολογία LIDAR εκπέμπει μία ταχεία αλληλουχία από πολύ μικρούς παλμούς λέιζερ και μετρά το χρόνο που χρειάζεται για να επιστρέψουν από τα αντικείμενα που βρίσκονται στο δρόμο. Από το χρόνο αυτό, μπορεί να υπολογιστεί η απόσταση των αντικειμένων από το όχημα, ενώ από τη διαφορά των χρόνων μεταξύ διαδοχικών παλμών  αντλούνται πληροφορίες για το σχήμα του κάθε αντικειμένου. Μάλιστα, χρησιμοποιώντας τεχνολογίες Ενσωματωμένης Φωτονικής (*Integrated Photonics*), όπως διαμορφωτές Mach-Zender και ανιχνευτές φωτός, η ακρίβεια στην ανάλυση των σχημάτων μπορεί να φτάσει το 1mm, κάτι που ξεπερνάει την ανθρώπινη όραση και αντίληψη [@youtubeSelfdrivingCars]. Επομένως, με αυτούς τους τρόπους τα αυτόνομα οχήματα είναι σε θέση να εντοπίζουν και να αναγνωρίζουν τα στοιχεία του περιβάλλοντος οδήγησης, όπως φανάρια, δέντρα, πεζούς, πινακίδες κυκλοφορίας κ.ά. Στη συνέχεια, τα δεδομένα που συλλέγονται από τους αισθητήρες στέλνονται στο λογισμικό του οχήματος, όπου μέσω νευρωνικών δικτύων και αλγορίθμων μηχανικής μάθησης λαμβάνονται οι αποφάσεις για την κίνηση του.

Ακόμα, πολλές φορές χρησιμοποιείται η τεχνολογία *Geofencing* για να βοηθήσει στην πλοήγηση των αυτόνομων οχημάτων. Η τεχνολογία αυτή βασίζεται στο σύστημα Global Positioning System (*GPS*) για να δημιουργήσει εικονικά όρια (geofences) σε μία συγκεκριμένη γεωγραφική περιοχή. Τα εικονικά όρια χρησιμοποιούνται για να να ενεργοποιήσουν αυτόματες ενέργειες ή ειδοποιήσεις όταν ένα όχημα εισέρχεται ή εξέρχεται από αυτά. Με αυτόν τον τρόπο, τα αυτόνομα οχήματα μπορούν να αναγνωρίσουν την περιοχή στην οποία κινούνται και να προσαρμόσουν την κίνησή τους ανάλογα [@techtargetWhatSelfdriving].

Οι παραπάνω τεχνολογίες των αυτόνομων οχημάτων παρουσιάζονται στην *Εικόνα @fig:subject_overview:self_driving_cars:SelfDrivingCarTechnologies*.

![Τεχνολογίες αυτόνομων οχημάτων [@umichAutonomousVehicles]](2-subject_overview/figures/technologies.png){#fig:subject_overview:self_driving_cars:SelfDrivingCarTechnologies width=75%}

### Πλεονεκτήματα και Μειονεκτήματα {#sec:subject_overview:self_driving_cars:pros_cons}

Η ευρεία υιοθέτηση των αυτόνομων οχημάτων θα έχει θετικές και αρνητικές επιπτώσεις στην κοινωνία, οι οποίες περιγράφονται αναλυτικά και με παραστατικό τρόπο στο  [@youtubeSelfDrivingCars]. Τα σημαντικότερα πλεονεκτήματα και μειονεκτήματα της χρήσης των αυτόνομων οχημάτων παρατίθενται παρακάτω. 

Στα πλεονεκτήματα περιλαμβάνονται:

- η **μείωση των τροχαίων ατυχημάτων**. Σύμφωνα με το [@Singh2015], περισσότερο από 90% των τροχαίων ατυχημάτων προκαλούνται από τον ανθρώπινο παράγοντα όπως απόσπαση προσοχής, κακή λήψη αποφάσεων ή κατανάλωση αλκοόλ. Επομένως, η αυτοματοποίηση της οδήγησης μπορεί να μειώσει σημαντικά τον αριθμό των ατυχημάτων.
- η **δυνατότητα μετακίνησης** για άτομα που δεν είναι ικάνα να οδηγήσουν, όπως ηλικιωμένοι ή άτομα με αναπηρία.
- η **μείωση της κυκλοφοριακής συμφόρησης**. Αυτό είναι εφικτό χάρη στην επικοινωνία μεταξύ των αυτόνομων οχημάτων και το συντονισμό τους.
- η **μείωση της περιβαλλοντικής ρύπανσης**. Τα αυτόνομα οχήματα πετυχαίνουν πιο αποδοτική οδήγηση, η οποία, σύμφωνα με μελέτη του πανεπιστημίου του Michigan [@umichMaximizingEnvironmental], μπορεί να οδηγήσει σε μείωση των εκπομπών ρύπων κατά 9% σε σύγκριση με τα συμβατικά οχήματα.
- η **αύξηση του ελεύθερου χρόνου** των ανθρώπων, καθώς δεν θα χρειάζεται να έχουν την προσοχή τους στην οδήγηση.
- η **διευκόλυνση της στάθμευσης**. Τα αυτόνομα οχήματα μπορούν να αφήνουν τους επιβάτες τους απευθείας στον προορισμό τους κι έπειτα να αναζητούν χώρο στάθμευσης και να παρκάρουν αυτόματα.

Στα μειονεκτήματα περιλαμβάνονται:

- η **μείωση θέσεων εργασίας**. Η ευρεία χρήση των αυτόνομων οχημάτων ενδέχεται να επηρεάσει εργαζόμενους στον τομέα της οδήγησης όπως οδηγούς ταξί και φορτηγών.
- η **αύξηση του κόστους**. Η απαραίτητη τεχνολογία σε υλικό και σε λογισμικό για τη λειτουργία των αυτόνομων οχημάτων μπορεί να αυξήσει σημαντικά το κόστος τους σε σχέση με τα συμβατικά οχήματα.
- η **έλλειψη νομοθεσίας**. Η ανάπτυξη των αυτόνομων οχημάτων αντιμετωπίζει πληθώρα νομικών προβλημάτων που προκύπτουν από τη χρήση τους. Για παράδειγμα, ένα ερώτημα που πρέπει να απαντηθεί, είναι το ποιος είναι υπεύθυνος σε περίπτωση ατυχήματος: Ο ιδιοκτήτης του οχήματος, ο κατασκευαστής του  ή ο προγραμματιστής του λογισμικού;
- το **ηλεκτρονικό έγκλημα**. Το λογισμικό των αυτόνομων οχημάτων θα αποτελέσει στόχο κακόβουλων προγραμματιστών (hackers) που θα επιδιώκουν να κλέψουν προσωπικά δεδομένα των χρηστών ή ακόμα και να ανακατευθύνουν τα οχήματα ή να προκαλέσουν ατυχήματα .

### Η κατάσταση σήμερα {#sec:subject_overview:self_driving_cars:current_state}

Παρόλο που πολλοί ειδικοί του χώρου προέβλεπαν ότι τα αυτόνομα οχήματα θα κυκλοφορούσαν ήδη στους δρόμους, όπως ο ιδρυτής της Tesla Elon Musk, ο οποίος υποστήριζε πως από το 2020 τα αυτοκίνητα της εταιρίας του θα ήταν πλήρως αυτόνομα και δεν θα απαιτούσαν την προσοχή των επιβατών τους [@bloombergBloombergRobot], η πραγματικότητα είναι διαφορετική. 

Σήμερα, τα συστήματα αυτόματης οδήγησης προς πώληση ανήκουν στο επίπεδο 2, όπως το Super Cruise της εταιρίας Grand Motors  και το Full Self Driving της εταιρίας Tesla. Τα συστήματα αυτά έχουν χαρακτηριστικά όπως το σύστημα προσαρμοστικού ρυθμού (*Adaptive Cruise Control*) για την αυτόματη ρύθμιση της ταχύτητας, το σύστημα παρακολούθησης λωρίδας (*Lane Keeping*) για τη διατήρηση του οχήματος στη λωρίδα του και το σύστημα αυτόματης στάθμευσης (*Autopark*) για τη μετακίνηση σε παράλληλες ή κάθετες θέσεις στάθμευσης  [@kbbSelfDrivingCars]. Ωστόσο, εξακολουθεί να είναι απαραίτητη η συνεχής προσοχή και ετοιμότητα του οδηγού. 

Υπάρχουν ακόμα πολλά εμπόδια που καθυστερούν την ανάπτυξη και εμπορική χρήση πλήρως αυτόνομων οχημάτων. Κάποια από αυτά αναφέρθηκαν νωρίτερα στα μειονεκτήματα τους, όπως η ανάγκη θέσπισης σχετικής νομοθεσίας, η διασφάλιση της ασφάλειας των δεδομένων και η ζητούμενη μείωση του κόστους παραγωγής των τεχνολογιών αυτόνομης οδήγησης. Επίσης, πρόκληση αποτελεί το γεγονός ότι τα αυτόνομα οχήματα δεν μπορούν να λειτουργήσουν κάτω από κακές καιρικές συνθήκες, καθώς οι αισθητήρες τους εμποδίζονται από τη βροχή, το χιόνι ή την ομίχλη. Επιπλέον, η κακή κατάσταση των δρόμων, με παραδείγματα όπως λακούβες και ελλιπή σήμανση, δυσκολεύει την κατανόηση του περιβάλλοντος οδήγησης από τα αυτόνομα οχήματα. Όλοι οι παραπάνω περιορισμοί πρέπει να αρθούν ώστε τα αυτόνομα οχήματα να γίνουν πραγματικά ασφαλή, να κερδίσουν την εμπιστοσύνη των καταναλωτών και να επιτύχουν ευρεία υιοθέτηση.

Δυστυχώς, μεγάλη μερίδα του κόσμου δεν καταλαβαίνει ότι τα σημερινά συστήματα παρέχουν μόνο μερικώς αυτόματη οδήγηση. Αυτό οφείλεται κυρίως στην παραπλανητική προώθηση (*marketing*) από εταιρίες όπως η Tesla, η οποία με τον όρο «Full Self Driving» δημιουργεί την εντύπωση ότι τα αυτοκίνητά της είναι πλήρως αυτόνομα. Αυτό έχει ως αποτέλεσμα την υπερβολική χαλάρωση των οδηγών και την αύξηση των ατυχημάτων. Σύμφωνα με δεδομένα της Εθνική Υπηρεσία Οδικής Ασφάλειας των ΗΠΑ (*NHTSA*), από το 2019 έχουν διερευνηθεί 736 ατυχήματα που συνέβησαν σε αυτοκίνητα της Tesla που ήταν σε λειτουργία αυτόματης οδήγησης, ενώ από αυτά προέκυψαν 17 θάνατοι [@caranddriverReportTesla].

Πλέον, οι ειδικοί είναι πιο μετριοπαθείς στις προβλέψεις τους, εκτιμώντας πως θα χρειαστούν ακόμα αρκετές δεκαετίες για να επιτευχθεί το επίπεδο 5, δηλαδή το πλήρως αυτόνομο όχημα.  Σε μία έρευνα του 2023 από τη διεθνή εταιρεία παροχής συμβουλευτικών υπηρεσιών McKinsey and Company [@mckinseyAutonomousDrivings], προβλέπεται ότι το 2030, το 12% των νέων επιβατικών αυτοκινήτων θα πωλούνται με τεχνολογίες αυτόνομης οδήγησης επιπέδου 3 ή μεγαλύτερου, ενώ το 2035 το 37% αυτών θα έχουν προηγμένες τεχνολογίες αυτόνομης οδήγησης.