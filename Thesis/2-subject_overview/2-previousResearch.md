## Προηγούμενη έρευνα  {#sec:subject_overview:previous_research}

Στον τομέα της τεχνητής νοημοσύνης των αυτόνομων οχημάτων, έχουν πραγματοποιηθεί πολλές εργασίες και έρευνες τα τελευταία χρόνια, σε περιβάλλοντα προσομοιώσεων.  Οι περισσότερες από αυτές, εστιάζουν στο κομμάτι της οδήγησης, όπως η εργασία των [@9782734], στην οποία χρησιμοποιείται ο αλγόριθμος PPO και η τεχνική της Κλιμακωτής Μάθησης (*Curriculum Learning*), για την εκπαίδευση ενός πράκτορας τεχνητής νοημοσύνης σε σενάρια αυτόματης οδήγησης. Άλλο παράδειγμα αποτελεί το άρθρο των [@5586191], στο οποίο χρησιμοποιείται ο αλγόριθμος Q-Learning για την εκπαίδευση ενός πράκτορα στην προσπέραση άλλων οχημάτων.

Συχνά, τα τελικά αποτελέσματα τέτοιου είδους εργασίων καταγράφονται σε video και αναρτώνται σε πλατφόρμες όπως το YouTube. Αυτό συνηθίζεται, καθώς η κίνηση του πράκτορα δεν μπορεί να αναπαρασταθεί σε ένα επιστημονικό άρθρο, ενώ το video παρέχει μια πιο παραστατική εικόνα της λειτουργίας του αλγορίθμου στην πράξη. Έτσι, γίνεται ευκολότερα κατανοητό στον άνθρωπο το επίπεδο οδήγησης που έχει επιτύχει ο πράκτορας. Επίσης, τα video αυτού του είδους είναι μία καλή εισαγωγή στον χώρο της Ενισχυτικής Μάθησης, επειδή εξηγούν με σύντομο και απλό τρόπο τις βασικές αρχές του πεδίου και τη διαδικασία εκπαίδευσης του πράκτορα. Για αυτό, προτείνω στους αρχάριους του αντικειμένου να παρακολουθήσουν κάποια από αυτά τα video, προτού ασχοληθούν με την ανάγνωση τεχνικών άρθρων. Κάποια αξιοσημείωτα video είναι τα [@youtubeSelfDriving], [@youtubeSelfDrivingSimulation], [@youtubeNeuralNetwork], στα οποία χρησιμοποιείται ο γενετικός αλγόριθμος NEAT και τα [@youtubeAILearns], [@youtubeAILearns2], στα οποία χρησιμοποιούνται οι αλγόριθμοι Q-Learning και PPO αντίστοιχα. Στα παραπάνω video, πρώτα δημιουργείται ένα παιχνίδι αγώνων ταχύτητας (*car racing game*), στο οποίο ο πράκτορας εκπαιδεύεται να ολοκληρώνει τον γύρο της πίστας, όσο το δυνατόν πιο γρήγορα και χωρίς να παρεκτρέπεται εκτός δρόμου. Μετά από αρκετά βήματα εκπαίδευσης, οι πράκτορες φτάνουν σε ικανοποιητικό επίπεδο οδήγησης.

Παράλληλα, υπάρχουν και εργασίες που επικεντρώνονται στο κομμάτι της αυτόματης στάθμευσης (*Car Parking*), αν και είναι πολύ λιγότερες σε σχέση με τις εργασίες οδήγησης. Για παράδειγμα, η εργασία [@LaiAutoparking2018] χρησιμοποιεί τον αλγόριθμο Q-Learning για την εκπαίδευση ενός πράκτορα στη στάθμευση σε παράλληλη θέση.  Ενδιαφέρουσα αποτελεί επίσης η εργασία των [@Mujumdar], στην οποία ο πράκτορας καλείται να φτάσει σε μία από τις διαθέσιμες θέσεις στάθμευσης, χωρίς να συγκρουστεί με άλλα οχήματα ή πεζούς και χρησιμοποιείται ο αλγόριθμος PPO καθώς και ο αλγόριθμος μίμησης GAIL. Ακόμα, η εργασία των [@Moreira] διεξάγει σύγκριση των αλγορίθμων DDPG, SAC και TD3 για την εργασία της αυτόματης στάθμευσης. Τέλος, ξεχωριστή αναφορά αξίζει το video του [@youtubeLearnsPark], καθώς ήταν αυτό που μου κίνησε πρώτο το ενδιαφέρον και με ενέπνευσε να ασχοληθώ με το θέμα της αυτόματης στάθμευσης.