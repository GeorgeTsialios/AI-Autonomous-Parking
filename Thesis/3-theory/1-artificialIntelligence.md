## Τεχνητή Νοημοσύνη {#sec:theory:artificial_Intelligence}

### Ορισμός {#sec:theory:artificial_intelligence:definition}
 
Οι Stuart Russell και Peter Norvig, στο βιβλίο τους "Artificial Intelligence: A Modern Approach" ορίζουν την τεχνητή νοημοσύνη ως «το επιστημονικό πεδίο το οποίο αναπτύσσει και μελετά λογισμικό και μεθόδους που επιτρέπουν στις μηχανές να αντιλαμβάνονται το περιβάλλον τους και να χρησιμοποιούν τη μάθηση και τη νοημοσύνη για να επιλέξουν δράσεις που μεγιστοποιούν τις πιθανότητες επίτευξης καθορισμένων στόχων» [@Russell2021]. Με άλλα λόγια, η τεχνητή νοημοσύνη είναι η τεχνολογία που δίνει τη δυνατότητα στους υπολογιστές και τις μηχανές να προσομοιώνουν την ανθρώπινη νοημοσύνη και να αποκτούν δυνατότητες επίλυσης προβλημάτων. Το ευρύ πεδίο της τεχνητής νοημοσύνης περιλαμβάνει πολλές διαφορετικές επιστήμες, από την Επιστήμη των Υπολογιστών (*Computer Science*), την Ανάλυση Δεδομένων (*Data Analytics*), το Υλικό (*Hardware*), τη Νευροεπιστήμη (*Neuroscience*), έως τη Γλωσσολογία  (*Linguistics*) και τη Φιλοσοφία (*Philosophy*).

### Μοντέλα και Πράκτορες τεχνητής νοημοσύνης {#sec:theory:artificial_intelligence:agents_models}

Το τελικό αποτέλεσμα μίας εφαρμογής τεχνητής νοημοσύνης συχνά καλείται μοντέλο (*model*) ή πράκτορας (*agent*), με τους όρους αυτούς να χρησιμοποιούνται εναλλάξιμα. Ωστόσο, υπάρχει λεπτή διάκριση μεταξύ τους, καθώς έχουν μοναδικές λειτουργίες κι εξυπηρετούν διαφορετικούς σκοπούς [@linkedinAgentsModels].

Συγκεκριμένα, τα μοντέλα τεχνητής αναφέρονται σε συστήματα που εκπαιδεύονται σε συγκεκριμένα σύνολα δεδομένων και ως εκ τούτου, είναι συνήθως περιορισμένα στην εκτέλεση συγκεκριμένων εργασιών. Αποτελούν τον "εγκέφαλο" πολλών εφαρμογών τεχνητής νοημοσύνης, όπως τα μοντέλα αναγνώρισης εικόνων για την ανίχνευση προσώπων ή τα γλωσσικά μοντέλα που χρησιμοποιούνται στη μετάφραση κειμένου. 

Αντίθετα, οι πράκτορες τεχνητής νοημοσύνης είναι πιο πολύπλοκες οντότητες που όχι μόνο χρησιμοποιούν μοντέλα τεχνητής νοημοσύνης, αλλά αλληλεπιδρούν με το περιβάλλον τους για να επιτύχουν τους στόχους τους. Συνεπώς, πρόκειται για συστήματα που χαρακτηρίζονται από αυτονομία και είναι σε θέση να ενεργούν ανεξάρτητα. Χρησιμοποιούνται σε εφαρμογές που απαιτείται η λήψη αποφάσεων σε πραγματικό χρόνο, όπως οι εικονικοί βοηθοί, τα αυτόνομα οχήματα και οι ρομποτικές εφαρμογές.

Επομένως, τα μοντέλα τεχνητής νοημοσύνης μπορούν να παρομοιαστούν με μία ισχυρή μηχανή, η οποία όμως χρειάζεται έναν ικανό χειριστή, τον πράκτορα, για να μετατρέψει την πληροφορία της σε δράση.

### Ιστορική Εξέλιξη {#sec:theory:artificial_intelligence:history}

Ο Άλαν Τούρινγκ ήταν ο πρώτος που διεξήγαγε σημαντικές έρευνες στον τομέα που αυτός ονόμασε «Μηχανική νοημοσύνη» (*Machine Intelligence*). Το 1950, ο Τούρινγκ δημοσιεύει το άρθρο «Υπολογιστικά Μηχανήματα και νοημοσύνη», στο οποίο θέτει το ερώτημα: «Μπορούν οι μηχανές να σκέφτονται; [@Turing]» Για να απαντήσει αυτό το ερώτημα, προτείνει ένα τεστ, γνωστό ως «Turing Test». Το τεστ αυτό περιλαμβάνει έναν ανθρώπινο ανακριτή που κάνει ερωτήσεις σε δύο συμμετέχοντες, έναν άνθρωπο και έναν υπολογιστή, χωρίς να γνωρίζει κάθε φορά ποιός απαντάει. Ο στόχος είναι μέσα από τις απαντήσεις τους και εντός ενός χρονικού πλαισίου, ο ανακριτής να μπορέσει να διακρίνει ποιος είναι ο άνθρωπος και ποιος ο υπολογιστής. Έτσι, η ικανότητα του υπολογιστή να σκέπτεται προκύπτει από την πιθανότητα να τον αναγνωρίσει εσφαλμένα ο ανακριτής ως άνθρωπο. Μάλιστα,  ο Τούρινγκ υποστηρίζει πως εάν ο υπολογιστής αντιδρά και συμπεριφερέται σαν νοήμων ον, τότε έχει συνείδηση. Αυτό το τεστ αποτελεί σημαντικό μέρος της ιστορίας της τεχνητής νοημοσύνης, καθώς και φιλοσοφική συζήτηση, η οποία επανήλθε στο προσκήνιο το 2022, με την κυκλοφορία του ChatGPT, με μερικούς να υποστηρίζουν πως πλέον έχουν επιτευχθεί τα κριτήρια του Turing Test.

Ο όρος «τεχνητή νοημοσύνη» χρησιμοποιήθηκε για πρώτη φορά το 1956 από τον Τζον Μακάρθι, ο οποίος αναγνωρίζεται ευρέως ως ο πατέρας της τεχνητής νοημοσύνης, λόγω της προσφοράς του στο αντικείμενο. Τότε, στο πρώτο συνέδριο τεχνητής νοημοσύνης στο Πανεπιστήμιο Dartmouth, ο Τζον Μακάρθι όρισε την τεχνητή νοημοσύνη ως την «επιστήμη και μεθοδολογία της δημιουργίας νοημόνων μηχανών» [@McCarthy2004].

Την δεκαετία του 1980, τα νευρωνικά δίκτυα που χρησιμοποιούν τον αλγόριθμο της οπισθοδιάδοσης (*backpropagation*) για την εκπαίδευσή τους, ξεκινάνε να χρησιμοποιούνται ευρέως σε εφαρμογές τεχνητής νοημοσύνης. Η τεχνολογία αυτή αποτελεί τη βάση πολλών συστημάτων τεχνητής νοημοσύνης που χρησιμοποιούνται σήμερα.

Η δεκαετία του 1990 σηματοδοτεί την έναρξη της εποχής της επιτυχίας των συστημάτων τεχνητής νοημοσύνης στην επίλυση προβλημάτων που απαιτούν ανθρώπινη νοημοσύνη. Αρχικά, το 1995, οι Stuart Russell και Peter Norvig δημοσιεύουν το βιβλίο «Artificial Intelligence: A Modern Approach», το οποίο αποτελεί ακόμα και σήμερα, το δημοφιλέστερο εγχειρίδιο της τεχνητής νοημοσύνης παγκοσμίως.  Το 1997, ο υπολογιστής Deep Blue της IBM κερδίζει τον τότε παγκόσμιο πρωταθλητή στο σκάκι, Garry Kasparov. Αυτή ήταν η πρώτη φορά που o τρέχων παγκόσμιος πρωταθλητής ηττήθηκε από έναν υπολογιστή.

Στα πιο σύγχρονα χρόνια, το ενδιαφέρον και η χρηματοδότηση στο πεδίο της τεχνητής νοημοσύνης αυξήθηκαν σημαντικά μετά το 2012, όταν η αύξηση της υπολογιστικής ισχύος οδήγησε σε σημαντικές επιτυχίες στον τομέα της Βαθιάς Μάθησης (*Deep Learning*). Έτσι, το 2015, ο υπερυπολογιστής Minwa της Baidu χρησιμοποιεί ένα ειδικό βαθύ νευρωνικό δίκτυο (*Deep Neural Network*), γνωστό ως Συνελικτικό Νευρωνικό Δίκτυο (*Convolutional Neural Network*), για την αναγνώριση και κατηγοριοποίηση εικόνων και πετυχαίνει υψηλότερο βαθμό ακρίβειας από τον μέσο ανθρώπο. Το 2016, το πρόγραμμα AlphaGo της DeepMind  -που επίσης τροφοδοτείται από ένα βαθύ νευρωνικό δίκτυο- κερδίζει τον παγκόσμιο πρωταθλητή στο παιχνίδι στρατηγικής Go. Η νίκη αυτή είναι εξίσου σημαντική με αυτήν έναντια στον Kasparov, δεδομένου του τεράστιου αριθμού πιθανών κινήσεων που υπάρχουν στο Go (πάνω από 14,5 τρισεκατομμύρια μετά από μόλις τέσσερις κινήσεις). Το 2023, η εμφάνιση των Μεγάλων Γλωσσικών Μοντέλων (*Large Language Models*), όπως το ChatGPT, προκαλεί μια τεράστια αύξηση στις επιδόσεις της τεχνητής νοημοσύνης και την αξία που έχει, για ανθρώπους και επιχειρήσεις. 

Στη σημερινή εποχή, η παραγωγική τεχνητή νοημοσύνη (*Generative AI*) μπορεί να μάθει και να συνθέσει όχι μόνο ανθρώπινη γλώσσα, αλλά και άλλους τύπους δεδομένων, συμπεριλαμβανομένων των εικόνων, του βίντεο, της μουσικής, του κώδικα λογισμικού και ακόμη και των μοριακών δομών. Έτσι, το πεδίο της τεχνητής νοημοσύνης βρίσκεται σήμερα σε άνθιση, με εταιρείες όπως η OpenAI, η Google και η NVIDIA να αναπτύσσουν συνεχώς νέες, πρωτοποριακές εφαρμογές και υπηρεσίες που βασίζονται σε αυτήν.

### Κατηγορίες {#sec:theory:artificial_intelligence:categories}

Η τεχνητή νοημοσύνη αποτελεί ένα ευρύ πεδίο, το οποίο περιλαμβάνει πολλές διαφορετικές τεχνολογίες και εφαρμογές. Οι κύριοι κλάδοι της τεχνητής νοημοσύνης παρουσιάζονται στην *Εικόνα @fig:theory:artificial_intelligence:typesofAI* και περιγράφονται συνοπτικά παρακάτω.

![Κατηγορίες τεχνητής νοημοσύνης [@edurekaTypesUnderstanding].](3-theory/figures/TypesofAI.png){#fig:theory:artificial_intelligence:typesofAI width=75%}

#### Μηχανική μάθηση {.unnumbered}

Αποτελεί τον κλάδο της τεχνητής νοημοσύνης που εστιάζει στην ανάπτυξη αλγορίθμων και μοντέλων που επιτρέπουν στους υπολογιστές να μαθαίνουν από μεγάλα σύνολα δεδομένων και να κάνουν προβλέψεις ή να παίρνουν αποφάσεις. Τα μοντέλα μηχανικής μάθησης εκπαιδεύονται και βελτιώνουν την απόδοση τους με το χρόνο, χωρίς να χρειάζεται να προγραμματίζονται ρητά για κάθε συγκεκριμένη εργασία. Η μηχανική μάθηση αναλύεται εκτενέστερα στην *Ενότητα @sec:theory:machine_learning*.

#### Νευρωνικά Δίκτυα (Βαθιά Μάθηση){.unnumbered}

Η Βαθιά μάθηση είναι ένας υποκλάδος της μηχανικής μάθησης που χρησιμοποιεί νευρωνικά δίκτυα πολλών επιπέδων -εξού και το βαθιά-, για να προσομοιώσει την πολύπλοκη διαδικασία λήψης αποφάσεων του ανθρώπινου εγκεφάλου. Επομένως, η κύρια διαφορά της βαθιάς μάθησης από την παραδοσιακή μηχανική μάθηση είναι η δομή του νευρωνικού δικτύου. Τα μοντέλα παραδοσιακής μηχανικής μάθησης χρησιμοποιούν απλά νευρωνικά δίκτυα με έως ένα κρυφό επίπεδο. Αντίθετα, τα μοντέλα βαθιάς μάθησης χρησιμοποιούν δύο ή περισσότερα κρυφά επίπεδα (συχνά εκατοντάδες ή χιλιάδες) για να εκπαιδεύσουν τα μοντέλα τους [@bmcWhatsDeep]. Η εκπαίδευση αυτή απαιτεί μεγάλα σύνολα δεδομένων κι επομένως, σημαντικούς υπολογιστικούς πόρους. Ωστόσο, τα μοντέλα της βαθιάς μάθησης μπορούν να αναγνωρίσουν πολύπλοκα μοτίβα σε δεδομένα όπως είκονες, κείμενα και ήχους, προκειμένου να παράγουν ακριβείς αναλύσεις και προβλέψεις. Έτσι, επιτυγχάνουν να λύσουν πιο πολύπλοκα προβλήματα, όπως η αναγνώριση εικόνων, η μετάφραση γλώσσας και η αυτόνομη οδήγηση. Συνολικά, η βαθιά μάθηση είναι η τεχνολογία που κινητοποιεί τις περισσότερες εφαρμογές της τεχνητής νοημοσύνης στη σύγχρονη εποχή.

#### Ρομποτική {.unnumbered}

Η ρομποτική αποτελεί τον κλάδο που επικεντρώνεται στη δημιουργία ευφυών μηχανών (*robot*), ικανών να εκτελούν εργασίες στον φυσικό κόσμο. Ενσωματώνει τεχνικές τεχνητής νοημοσύνης για να επιτρέψει στα ρομπότ να αντιλαμβάνονται το περιβάλλον τους, να λαμβάνουν αποφάσεις και να προβαίνουν σε δράσεις αυτόνομα. Έτσι, τα ρομπότ αποτελούν πράκτορες τεχνητής νοημοσύνης, οι οποίοι αλληλεπιδρούν και προσαρμόζονται στις δυναμικές συνθήκες του πραγματικού κόσμου. Χαρακτηριστικό παράδειγμα τέτοιου ρομπότ αποτελεί το ανθρωποειδές Σοφία, η οποία διακρίνεται για τη ρεαλιστική ανθρώπινη εμφάνισή της, τα εκφραστικά χαρακτηριστικά του προσώπου της και τη δυνατότητα της να αλληλεπιδράσει και να συνομιλήσει με ανθρώπους [@hansonroboticsSophiaHanson].

#### Ειδικά συστήματα {.unnumbered}

Το πεδίο των ειδικών συστημάτων της τεχνητής νοημοσύνης περιλαμβάνει την ανάπτυξη υπολογιστικών συστημάτων, που μιμούνται την ικανότητα λήψης αποφάσεων ενός ανθρώπου, ειδικού, σε συγκεκριμένο τομέα. Τέτοια συστήματα χρησιμοποιούν μια βάση γνώσης από γεγονότα και κανόνες (λογική if-then-else), μαζί με ένα μηχανισμό για να εφαρμόσουν τη γνώση αυτή σε νέες καταστάσεις και να επιλύσουν πολύπλοκα προβλήματα. Τα ειδικά συστήματα χρησιμοποιούνται ευρέως σε τομείς όπως η ιατρική διάγνωση, ο χρηματοοικονομικός σχεδιασμός και η ανίχνευση κακόβουλου λογισμικού.

#### Ασαφής λογική {.unnumbered}

Η ασαφής λογική (*Fuzzy Logic*) είναι το πεδίο της τεχνητής νοημοσύνης που επιτρέπει στα συστήματα να χειριστούν την αβεβαιότητα και την ασάφεια των δεδομένων. Αυτό επιτυγχάνεται χρησιμοποιώντας βαθμούς αληθείας (*degrees of truth*) έναντι αυστηρών τιμών (αληθής/ψευδής) της δυαδικής λογικής (*binary logic*). Έτσι, παρέχει προσαρμοστικότητα που επιτρέπει την μοντελοποίηση περίπλοκων, πραγματικών καταστάσεων. Η ασαφής λογική χρησιμοποιείται σε εφαρμογές που διαχειρίζονται ατελή δεδομένα, όπως τα συστήματα ελέγχου (π.χ. η ρύθμιση της θερμοκρασίας σε συστήματα κλιματισμού) και η λήψη αποφάσεων (π.χ. η πρόταση ιατρικών διαγνώσεων).

#### Επεξεργασία φυσικής γλώσσας {.unnumbered}

Η επεξεργασία φυσικής γλώσσας (*Natural Language Processing - NLP*) είναι το υποπεδίο της τεχνητής νοημοσύνης που πραγματεύεται την ανάπτυξη τεχνολογιών που επιτρέπουν στους υπολογιστές να αναγνωρίζουν, να κατανοούν και να παράγουν ανθρώπινη γλώσσα. Για να το πετύχει αυτό, συνδυάζει την Υπολογιστική Γλωσσολογία (*Computational Linguistics*) με τη στατιστική μοντελοποίηση, τη μηχανική μάθηση και τη βαθιά μάθηση. Η έρευνα στην επεξεργασία φυσικής γλώσσας έχει επιφέρει την εποχή της παραγωγικής τεχνητής νοημοσύνης, με την κυκλοφορία των μεγάλων γλωσσικών μοντέλων, όπως το ChatGPT, που μπορούν να μάθουν και να συνθέσουν ανθρώπινη γλώσσα, αλλά και άλλους τύπους δεδομένων όπως εικόνες και βίντεο. Έτσι, η επεξεργασία φυσικής γλώσσας χρησιμοποιείται σε πολλές εφαρμογές, όπως οι ψηφιακοί βοηθοί, οι μηχανές μετάφρασης, οι μηχανές αναζήτησης και τα συστήματα αναγνώρισης φωνής.

### Εφαρμογές {#sec:theory:artificial_intelligence:applications}

Σήμερα, η τεχνητή νοημοσύνη είναι το επίκεντρο πολλών τεχνολογιών που υποστηρίζουν υπηρεσίες και αγαθά, τα οποία χρησιμοποιούμε καθημερινά. Ορισμένες από τις πιο συνηθισμένες εφαρμογές της τεχνητής νοημοσύνης περιλαμβάνουν:

- **αναγνώριση ομιλίας**: η αυτόματη μετατροπή της προφορικής ομιλίας σε γραπτό κείμενο γίνεται με τεχνικές της επεξεργασίας φυσικής γλώσσας. Χρησιμοποιείται από ψηφιακούς βοηθούς όπως η Siri της Microsoft και η Alexa της Amazon.

- **αναγνώριση εικόνας**: η αναγνώριση και κατηγοριοποίηση εικόνων γίνεται από αλγόριθμους βαθιάς μάθησης, όπως τα συνελικτικά νευρωνικά δίκτυα και έχει εφαρμογές σε τομείς όπως η αυτόνομη οδήγηση και η αναγνώριση προσώπων.

- αυτόματη **μετάφραση**: εφαρμογές όπως το Google Translate χρησιμοποιούν αλγορίθμους βαθιάς μάθησης για να μεταφράσουν κείμενο από μία γλώσσα σε άλλη.

- συστήματα **προτάσεων**:  τα συστήματα αυτά χρησιμοποιούν αλγορίθμους μηχανικής μάθησης για να αναλύσουν τα δεδομένα από πλατφόρμες όπως το YouTube, το Spotify και το Netflix και να προτείνουν περιεχόμενο στους χρήστες, με βάση τις προηγούμενες προτιμήσεις τους.

- **εμπορική προώθηση**: η τεχνητή νοημοσύνη χρησιμοποιείται στην ανάλυση δεδομένων από πλατφόρμες κοινωνικών δικτύων και ηλεκτρονικών καταστημάτων, όπως το Facebook και η Amazon, για την πρόβλεψη των προτιμήσεων των καταναλωτών και την προσωποποίηση των διαφημίσεων και των προσφορών.

- συστήματα **αναζήτησης**: οι αλγόριθμοι αναζήτησης όπως το Google Search χρησιμοποιούν τεχνολογίες τεχνητής νοημοσύνης για να παρέχουν ακριβέστερα αποτελέσματα αναζήτησης.	

- **αυτόνομη οδήγηση**: τα αυτόνομα οχήματα χρησιμοποιούν μηχανική όραση για την αναγνώριση του περιβάλλοντος και βαθιά νευρωνικά δίκτυα για τη λήψη αποφάσεων κατά την οδήγηση.

- **οικονομική διαχείριση**: αλγόριθμοι τεχνητής νοημοσύνης για την ανάλυση δεδομένων χρησιμοποιούνται στην πρόβλεψη των χρηματιστηριακών αγορών και τη διαχείριση των επενδύσεων. Έτσι, επενδυτικές πλατφόρμες όπως η Betterment προσφέρουν αυτόματες, εξατομικευμένες οικονομικές συμβουλές, βασισμένες σε αλγόριθμους μηχανικής μάθησης.

- **παραγωγή περιεχομένου**: η παραγωγή περιεχομένου από αλγόριθμους βαθιάς μάθησης, όπως το ChatGPT για κείμενο, το DALL-E για εικόνες και το MuseNet για μουσική, επιτρέπει τη δημιουργία πολυμέσων με βάση την υπόδειξη (*prompt*) του χρήστη.

- **εξυπηρέτηση πελατών**: τα ρομπότ συνομιλίας (*chatbots*) χρησιμοποιούν τεχνολογίες επεξεργασίας φυσικής γλώσσας για να παρέχουν πληροφορίες στους χρήστες και να απαντούν στις ερωτήσεις τους. Μάλιστα, χρησιμοποιούν αλγορίθμους μηχανικής μάθησης ώστε να βελτιώνουν την απόδοσή τους μέσω της εμπερίας τους με τους χρήστες.
Παραδείγματα ψηφιακών βοηθών αποτελούν το BlueBot της αεροπορικής εταιρείας KLM και το Ask Mercedes της αυτοκινητοβιομηχανίας Mercedes-Benz.

- **ιατρική διάγνωση**: η τεχνητή νοημοσύνη χρησιμοποιείται στην ανάλυση δεδομένων από ασθενείς, όπως εικόνες από ακτινογραφίες και μαγνητικές τομογραφίες, για την αναγνώριση παθολογιών και την πρόβλεψη ασθενειών. Έτσι, η τεχνητή νοημοσύνη συμβάλλει στην πρόληψη, τη διάγνωση και τη θεραπεία ασθενειών, βελτιώνοντας την ποιότητα της υγειονομικής περίθαλψης.

- σχεδιασμός **διαδρομής** :  υπηρεσίες όπως το Google Maps χρησιμοποιούν την τεχνητή νοημοσύνη για να αναλύουν τις συνθήκες κυκλοφορίας και να παρέχουν τις γρηγορότερες διαδρομές, βοηθώντας τους οδηγούς να εξοικονομήσουν χρόνο και καύσιμα.

- ανάπτυξη **παιχνιδιών**: αλγόριθμοι τεχνητής νοημοσύνης χρησιμοποιούνται για τη δημιουργία χαρακτήρων που δεν ελέγχονται από τον παίκτη (*Non Player Characters*) με ευφυή συμπεριφορά, που περιλαμβάνει την προσαρμογή στις ενέργειες του παίκτη και την αναγνώριση των προτιμήσεών του, ώστε να προσφέρουν μια πιο ρεαλιστική και διασκεδαστική εμπειρία.
