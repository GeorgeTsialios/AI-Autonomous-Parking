## Περί αξιολόγησης ευχρηστίας στον ανθρωποκεντρικό σχεδιασμό {#sec:evaluation:ux}

Η αξιολόγηση της ευχρηστίας και, γενικότερα, της εμπειρίας χρήσης ενός λογισμικού είναι ένα πολύ σημαντικό τμήμα της ανάπτυξης λογισμικού. Με βάση τις αρχές του ανθρωποκεντρικού σχεδιασμού, όπως αυτός αναλύεται στην Ενότητα @sec:literature:humanCenteredDesign, αξιολόγηση πρέπει να εκτελείται σε τακτική βάση, ώστε να διορθώνονται τυχόντα σχεδιαστικά σφάλματα και να βελτιώνονται οι επιλογές, οδηγώντας σε μία καλύτερη εμπειρία χρήσης του προϊόντος [@Avouris2018].

Σύμφωνα με τα [@Nielsen1994] και [@Avouris2018], οι μέθοδοι αξιολόγησης μπορούν να οργανωθούν σε τρεις μεγάλες κατηγορίες:

- **Αξιολογήσεις από ειδικούς (expert-based evaluation methods)**: στην κατηγορία αυτή ανήκουν οι μέθοδοι που εκτελούνται από αξιολογητές, δηλαδή άτομα που γνωρίζουν εκτενώς τους κανόνες και τις μεθοδολογίες του ανθρωποκεντρικού σχεδιασμού.
- **Αξιολογήσεις από χρήστες (user-based evaluation methods)**: στην κατηγορία αυτή ανήκουν οι μέθοδοι που εκτελούνται από τελικούς χρήστες, δηλαδή άτομα στα οποία απευθύνεται το προϊόν.
- **Μέθοδοι ανάλυσης δεδομένων** από συστήματα που έχουν ήδη υλοποιηθεί.

Οι expert-based μέθοδοι αξιολόγησης λειτουργούν συνήθως ως **διαμορφωτικές αξιολογήσεις (formative evaluations)**, δηλαδή αυτές που συμβάλλουν στη διαμόρφωση του τελικού προϊόντος, ενώ οι user-based μέθοδοι λειτουργούν τόσο ως διαμορφωτικές, όσο και ως **συμπερασματικές αξιολογήσεις (summative evaluations)**, δηλαδή αποτιμούν την επιτυχία του συστήματος σε όρους ευχρηστίας και εμπειρίας χρήσης.
