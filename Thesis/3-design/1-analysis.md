## Ανάλυση προβλήματος και καθορισμός απαιτήσεων {#sec:design:analysis}

Κατά τη φάση της σχεδίασης ενός προϊόντος, γενικότερα, ή μίας εφαρμογής, ειδικότερα, είναι υψηλής σημασίας η ανάλυση του προβλήματος που αυτή καλείται να λύσει και η καταγραφή των απαιτήσεων που αυτή θα πρέπει να ικανοποιεί. Οι απαιτήσεις, που διακρίνονται σε λειτουργικές και μη λειτουργικές, αποτελούν σημείο αναφοράς, τόσο για τον σχεδιαστή, όσο και για τον μηχανικό λογισμικού, οι οποίοι πρέπει να ανατρέχουν σε αυτές σε κάθε φάση του κύκλου ζωής του προϊόντος τους, ώστε να βεβαιώνονται ότι αυτό καλύπτει τις προσδοκίες του πελάτη.

Η ανάλυση του προβλήματος που καλείται να επιλύσει η εφαρμογή **Horario** και, κατ' επέκταση, η ανάλυση των απαιτήσεών της, χωρίζεται, σύμφωνα με τις αρχές του ανθρωποκεντρικού σχεδιασμού, σε δύο στάδια:

- την **ανάλυση χρηστών (user analysis)**, κατά την οποία μελετώνται όχι μόνο όσοι πρόκειται να χρησιμοποιούν την εφαρμογή σε τακτική βάση (τυπικοί χρήστες), αλλά και γενικότερα όσοι πρόκειται να επωφεληθούν άμεσα ή έμμεσα από αυτή (ενδιαφερόμενοι-stakeholders) και
- την **ανάλυση εργασιών (task analysis)**, κατά την οποία μελετώνται οι εργασίες που εκτελούν οι χρήστες κατά τη διάρκεια χρήσης της εφαρμογής, ώστε να επιτύχουν έναν δεδομένο στόχο.

### Ανάλυση χρηστών {#sec:design:analysis:stakeholders}

Σύμφωνα με τους [@Avouris2018] και [@McGrath2021], οι χρήστες μίας εφαρμογής διακρίνονται σε πρωτεύοντες, δευτερεύοντες και τριτεύοντες.

- **Πρωτεύοντες** ονομάζονται οι χρήστες, οι οποίοι αλληλεπιδρούν συχνά με την εφαρμογή και έχουν τη μεγαλύτερη επιρροή σε αυτή. Η συμμετοχή των πρωτευόντων χρηστών είναι συνήθως υποχρεωτική για την ολοκλήρωση του σκοπού της εφαρμογής.
    - *Παραδείγματα πρωτευόντων χρηστών*: εργαζόμενοι επιχείρησης, προϊστάμενοι τμημάτων, υπεύθυνοι προσωπικού.
- **Δευτερεύοντες** ονομάζονται οι χρήστες, οι οποίοι αλληλεπιδρούν με την εφαρμογή σπανιότερα ή μέσω ενός ενδιάμεσου προσώπου. Η αποδοχή και η συμφωνία των δευτερευόντων χρηστών είναι συνήθως υποχρεωτική για την ολοκλήρωση του σκοπού της εφαρμογής.
    - *Παραδείγματα δευτερευόντων χρηστών*: εργαζόμενοι σταθερού ωραρίου, διοικητικά στελέχη, υπεύθυνοι λογιστηρίου και μισθοδοσίας, εξωτερικοί συνεργάτες, διαχειριστές συστημάτων.
- **Τριτεύοντες** ονομάζονται οι χρήστες, οι οποίοι δε χρησιμοποιούν οι ίδιοι την εφαρμογή, αλλά επηρεάζονται έμμεσα από τη χρήση και τα αποτελέσματά της.
    - *Παραδείγματα τριτευόντων χρηστών*: πελάτες επιχείρησης, συγγενείς και φίλοι εργαζομένων, σωματεία εργαζομένων, κυβέρνηση.

Στην εικόνα @fig:design:analysis:stakeholders αναπαρίστανται σχηματικά όλοι οι ενδιαφερόμενοι της εφαρμογής **Horario**, καταταγμένοι στις τρεις προαναφερθείσες κατηγορίες χρηστών. Οι πρωτεύοντες χρήστες βρίσκονται στο εσωτερικό επίπεδο και οι τριτεύοντες στο εξωτερικό.

![Σχηματική αναπαράσταση των ενδιαφερομένων της εφαρμογής Horario](3-design/figures/stakeholders.pdf){#fig:design:analysis:stakeholders width=75%}

### Το πλαίσιο PACT {#sec:design:analysis:PACT}

Το **πλαίσιο PACT (PACT framework)** είναι ένα μοντέλο σκέψης, στο οποίο βασίζεται σε μεγάλο βαθμό ο ανθρωποκεντρικός σχεδιασμός. Οι τέσσερις πυλώνες του είναι [@Batagoda2018]:

- **People (άνθρωποι)**: κατανόηση των ανθρώπων που θα αλληλεπιδράσουν με το σύστημα. Η διαφορετικότητα των ανθρώπων θα πρέπει να λαμβάνεται υπόψη κατά τη διάρκεια της σχεδίασης ενός συστήματος. Παράμετροι που θα πρέπει να ληφθούν υπόψη είναι οι φυσικές διαφορές (φυσικά χαρακτηριστικά και αισθήσεις, διαταραχές στην επικοινωνία κ.λπ.), οι φυσιολογικές διαφορές (ικανότητα γρήγορης εύρεσης πληροφοριών, κατανόηση σύνθετων συστημάτων) και τα νοητικά μοντέλα, δηλαδή η εντύπωση που τους δημιουργείται για τον τρόπο που λειτουργεί ένα σύστημα, αφού αλληλεπιδράσουν για λίγο με αυτό.
- **Activities (δραστηριότητες)**: κατανόηση των χαρακτηριστικών των εργασιών που θα πρέπει να εκτελούνται από την εφαρμογή. Αυτά περιλαμβάνουν χρονικά χαρακτηριστικά (πόσο συχνή είναι η εργασία), συνεργατικότητα, ασφάλεια κ.λπ.
- **Contexts (πλαίσια χρήσης)**: κατανόηση των συνθηκών κάτω από τις οποίες γίνεται η εκτέλεση μίας εργασίας. Το συγκείμενο αυτό διαδραματίζει σημαντικό ρόλο, στον τρόπο με τον οποίο η εργασία εν τέλει θα εκτελεστεί.
- **Technologies (τεχνολογίες)**: γνώση των διαθέσιμων τεχνολογιών, οι οποίες θα χρησιμοποιηθούν για την εκτέλεση της εργασίας. Οι τεχνολογίες αυτές καθορίζουν τον τρόπο εκτέλεσης και μπορεί να διευκολύνουν ή δυσκολέψουν την ολοκλήρωση της εργασίας.

Με βάση αυτά, έχουμε το ακόλουθο πλαίσιο PACT για την εφαρμογή **Horario**:

- **People:**
   - Εργαζόμενοι επιχείρησης
   - Εξωτερικοί συνεργάτες
   - Διοικητικά στελέχη
   - Πελάτες και άλλοι ενδιαφερόμενοι που επηρεάζονται έμμεσα

   Περισσότερες λεπτομέρειες σχετικά με τους χρήστες της εφαρμογής βρίσκονται στην Ενότητα @sec:design:analysis:stakeholders.
- **Activities:**
   - Προβολή επερχόμενων βαρδιών και δημιουργία προγράμματος εργασίας για τις διαφορετικές ομάδες της επιχείρησης
   - Διαχείριση αιτημάτων των χρηστών για απουσία από την εργασία
   - Παροχή χρήσιμων πληροφοριών σχετικά με την εργασία
- **Contexts:**
   - Συσκευές χρήσης (υπολογιστής, κινητό τηλέφωνο, ταμπλέτα)
   - Μέγεθος επιχείρησης (πλήθος ομάδων, εργαζομένων)
   - Πολυπλοκότητα προτιμήσεων εργαζομένων
- **Technologies:**
   - Τεχνολογίες / frameworks ανάπτυξης cross-platform εφαρμογών (π.χ. Flutter)
   - Υποδομές νέφους για την υποστήριξη της λειτουργικότητας της εφαρμογής και της παροχής ειδοποιήσεων σε πραγματικό χρόνο (real-time notifications)
   - Τεχνολογία NFC και Bluetooth, για την επικοινωνία μεταξύ κοντινών συσκευών

Στην Εικόνα @fig:design:analysis:PACT αναπαρίστανται σχηματικά οι επιμέρους πυλώνες του πλαισίου PACT για την εφαρμογή **Horario**.

![Σχηματική αναπαράσταση του πλαισίου PACT για την εφαρμογή Horario](3-design/figures/PACT.pdf){#fig:design:analysis:PACT width=75%}

### Περσόνες και σενάρια χρήσης {#sec:design:analysis:personas}

Η έννοια της περσόνας (*persona*) στη σχεδίαση διαδραστικών συστημάτων εισήχθη το 1999 από τον Alan Cooper. Αφορά την ανάπτυξη εικονικών χαρακτήρων, που αναπαριστούν τους χρήστες-στόχους της εφαρμογής, δηλαδή τους ανθρώπους για τους οποίους σχεδιάζεται το σύστημα.

Οι **περσόνες** είναι ένα πολύτιμο εργαλείο στον ανθρωποκεντρικό σχεδιασμό, αφού μπορούν να χρησιμοποιηθούν ως μία απλή και κατανοητή γλώσσα επικοινωνίας μεταξύ ενδιαφερομένων, σχεδιαστών και προγραμματιστών. Επιπλέον, επιτρέπουν στους σχεδιαστές να επικεντρωθούν σε ένα συγκεκριμένο σύνολο πραγματικών χρηστών, παίρνοντας συνήθως έτσι πιο σωστές σχεδιαστικές αποφάσεις. Πέρα από αυτά, όταν η εφαρμογή πρόκειται για ένα εμπορικό προϊόν, οι περσόνες συνήθως προσφέρουν και χρήσιμες πληροφορίες που αφορούν το μάρκετινγκ και τις μελλοντικές πωλήσεις [@Qiany2020].

Για την ανάλυση απαιτήσεων της εφαρμογής **Horario**, δημιουργούμε έναν μικρόκοσμο, στον οποίο μελετάμε την ιστορία ενός εικονικού ξενοδοχείου σε ένα προάστιο της Αθήνας, το **Starlight Hotel**. Το Starlight Hotel αποτελείται από τέσσερις ομάδες, την **υποδοχή** (Front desk), το **εστιατόριο** (Restaurant), την **υπηρεσία καθαρισμού** (Housekeepers) και το **τμήμα πωλήσεων** (Sales). Η κάθε ομάδα στελεχώνεται από τον κατάλληλο αριθμό εργαζομένων, ωστόσο υπάρχουν εργαζόμενοι που ανήκουν σε περισσότερες από μία ομάδες (για παράδειγμα, στην υποδοχή και στο τμήμα πωλήσεων).

![Το εικονικό ξενοδοχείο Starlight Hotel](3-design/figures/StarlightHotel.jpg){#fig:design:analysis:personas:Starlight width=50%}

Επιλέγουμε κάποιους από τους εργαζομένους του Starlight Hotel και με βάση αυτούς, δημιουργούμε τέσσερις περσόνες. Η κάθε περσόνα αντιπροσωπεύει έναν τυπικό χρήστη της εφαρμογής, έτσι προσπαθούμε κάθε περσόνα να αντιπροσωπεύει έναν διαφορετικό συνδυασμό παραμέτρων του πλαισίου PACT (πρόσωπο, δραστηριότητα, πλαίσιο χρήσης, τεχνολογία). Για κάθε μία περσόνα, σκιαγραφούμε τις δυσκολίες (pains) και τους στόχους (gains), με βάση τα οποία αυτή δρα και, επιπλέον, καταστρώνουμε ένα σενάριο χρήσης της εφαρμογής.

#### Περσόνα 1: Μαργαρίτα Σταθούλια {.unnumbered}

Η Μαργαρίτα είναι μία 28χρονη γυναίκα, που εργάζεται στην υποδοχή του Starlight Hotel τα τελευταία 4 χρόνια και σήμερα κατέχει τη θέση της Front Office Manager. Οι αρμοδιότητές της περιλαμβάνουν μεταξύ άλλων την ενεργή συμμετοχή στην υποδοχή του ξενοδοχείου (καλωσόρισμα και εξυπηρέτηση πελατών), την οργάνωση της υποδοχής και τον χειρισμό έκτακτων περιστατικών. Σημαντικά καθήκοντά της είναι η διαχείριση του προσωπικού της υποδοχής, η κατάρτιση του εβδομαδιαίου προγράμματος εργασίας σε βάρδιες και η επίβλεψη της ομαλής λειτουργίας των υπόλοιπων ομάδων του ξενοδοχείου, ερχόμενη σε επαφή με τους αντίστοιχους προϊστάμενους (managers). Πολλές φορές νιώθει ότι όλοι τα περιμένουν όλα από εκείνη, αλλά αυτό είναι που της αρέσει στη δουλειά της, ακόμα κι αν κουράζεται πολύ (Εικόνα @fig:design:analysis:personas:MargaritaStathoulia).

![Περσόνα 1: Μαργαρίτα Σταθούλια](3-design/figures/MargaritaStathoulia.pdf){#fig:design:analysis:personas:MargaritaStathoulia}

#### Περσόνα 2: Ιωσηφίνα Νικοπολίδη {.unnumbered}

Η Ιωσηφίνα είναι μία 30χρονη γυναίκα, που εργάζεται επίσης στην υποδοχή του Starlight Hotel τον τελευταίο χρόνο. Είναι νέα μητέρα, γι' αυτό και υποβάλλει συχνά αιτήματα για ρεπό, ώστε να φροντίσει την κόρη της (Εικόνα @fig:design:analysis:personas:IosiphinaNikopolidi).

![Περσόνα 2: Ιωσηφίνα Νικοπολίδη](3-design/figures/IosiphinaNikopolidi.pdf){#fig:design:analysis:personas:IosiphinaNikopolidi}

#### Περσόνα 3: Αγγελική Ηλιοπούλου {.unnumbered}

Η Αγγελική είναι μία 53χρονη γυναίκα, που εργάζεται στο Starlight Hotel από τότε που ιδρύθηκε και σήμερα είναι προϊσταμένη της ομάδας καθαρισμού. Ο ρόλος της είναι τόσο η συμμετοχή, όσο και η επίβλεψη της ομάδας. Ο ρόλος της είναι αρκετά πολύπλοκος, γιατί η ομάδα της απαρτίζεται από πολλά άτομα, λίγα από τα οποία έχουν σταθερά ωράρια. Συχνά, μάλιστα, δημιουργούνται αψιμαχίες στην ομάδα, τις οποίες η ίδια καλείται να επιλύσει (Εικόνα @fig:design:analysis:personas:AngelikiIliopoulou).

![Περσόνα 3: Αγγελική Ηλιοπούλου](3-design/figures/AngelikiIliopoulou.pdf){#fig:design:analysis:personas:AngelikiIliopoulou}

#### Περσόνα 4: Ηλίας Παλαιολόγος {.unnumbered}

Ο Ηλίας είναι ο 55χρονος ιδιοκτήτης και Γενικός Διευθυντής του Starlight Hotel. Ο ρόλος του είναι περισσότερο διοικητικός. Δεν έρχεται συχνά σε επαφή με το υπόλοιπο προσωπικό, παρά μόνο με τη Μαργαρίτα, την οποία θεωρεί το δεξί του χέρι και συμβουλεύεται συχνά για θέματα του προσωπικού. Τα καθήκοντά του περιλαμβάνουν μεταξύ άλλων τη γραφειοκρατική διαχείριση του ανθρωπίνου δυναμικού και την επικοινωνία με το λογιστήριο, για τις πληρωμές και τα οφέλη του προσωπικού (Εικόνα @fig:design:analysis:personas:IliasPalaiologos).

![Περσόνα 4: Ηλίας Παλαιολόγος](3-design/figures/IliasPalaiologos.pdf){#fig:design:analysis:personas:IliasPalaiologos}

### Ιστορίες χρηστών {#sec:design:analysis:userStories}

Οι **ιστορίες χρηστών (user stories)** είναι μία ανεπίσημη, γενικευμένη έκφραση μίας λειτουργίας ενός λογισμικού, όπως εκλαμβάνεται από την οπτική του τελικού χρήστη ή πελάτη. Ο σκοπός της ιστορίας χρήστη είναι να περιγράψει πώς ένα τμήμα του λογισμικού θα προσφέρει μία συγκεκριμένη αξία στον χρήστη [@Rehkopf2024]. Συχνά, οι ιστορίες χρηστών έχουν τη μορφή "*Εγώ, ο/η ..., ως ..., θέλω να ..., ώστε ...*".

Παρακάτω αναλύονται συνοπτικά οι ιστορίες χρηστών, με την ελάχιστη δυνατή λεπτομέρεια, όπως εξάγονται από τις περσόνες της Ενότητας {#sec:design:analysis:personas}.

1. Η Ιωσηφίνα, ως υπάλληλος, θέλει να βλέπει εύκολα τι ώρα δουλεύει στην υποδοχή κάθε ημέρα.
1. Η Ιωσηφίνα, ως υπάλληλος, θέλει να λαμβάνει ειδοποίηση κάθε φορά που γίνονται αλλαγές στο πρόγραμμα.
1. Η Ιωσηφίνα, ως υπάλληλος, θέλει να ζητήσει ανταλλαγή βάρδιας με μία συνάδελφό της, για προσωπικούς λόγους.
1. Η Αγγελική, ως προϊσταμένη, θέλει να δημιουργεί και να επεξεργάζεται προγράμματα εργασίας με drag-and-drop, ώστε να ανταποκρίνεται γρήγορα σε απρόοπτα συμβάντα.
1. Η Αγγελική, ως προϊσταμένη, θέλει να προσθέσει μία επιπλέον βάρδια μία συγκεκριμένη ημέρα, τροποποιώντας υπάρχον πρόγραμμα.
1. Ο Ηλίας, ως διευθυντής, θέλει να φτιάξει μία κατάσταση με τις ώρες που έχει εργαστεί ο καθένας.
1. Ο Ηλίας, ως διευθυντής, θέλει να στείλει αυτόματα ένα email σε όλους τους εργαζόμενους, ώστε να τους ενημερώσει σχετικά με τις υπολειπόμενες άδειες.
1. Ο Ηλίας, ως διευθυντής, θέλει να προσθέτει και να αφαιρεί χρήστες από την εφαρμογή, αλλά και να επεξεργάζεται τα δικαιώματά τους, ώστε να ανταποκρίνεται σε προσλήψεις, αποχωρήσεις και προαγωγές.
1. Η Μαργαρίτα, ως υπάλληλος, θέλει να ζητήσει άδεια σε ένα μελλοντικό χρονικό διάστημα.
1. Η Μαργαρίτα, ως υπάλληλος, θέλει να χτυπάει κάρτα με το κινητό της γρήγορα, χωρίς να χρειάζεται να το ξεκλειδώνει.
1. Η Μαργαρίτα, ως προϊσταμένη, θέλει να δει πόσοι υφιστάμενοί της έχουν ζητήσει ρεπό ή άδεια, ώστε να τα αποδεχτεί ή να τα απορρίψει.

### Πίνακες απαιτήσεων {#sec:design:analysis:requirements}

Με βάση τα σενάρια χρήσης για τις περσόνες που καταστρώθηκαν παραπάνω, αλλά και τις ιστορίες χρηστών, όπως επεξεργάστηκαν, κατασκευάζουμε πίνακες απαιτήσεων για την εφαρμογή, λειτουργικών και μη λειτουργικών. Οι **λειτουργικές απαιτήσεις (functional requirements)** περιγράφουν τις απαιτούμενες εργασίες, ενέργειες και δραστηριότητες που η εφαρμογή πρέπει να εκτελεί και περιλαμβάνουν τεχνικές λεπτομέρειες, υπολογισμούς και μεθόδους επεξεργασίας δεδομένων [@Leonard1999]. Αντίθετα, οι **μη λειτουργικές απαιτήσεις (non-functional requirements)** (ή, εναλλακτικά, ποιοτικές απαιτήσεις) εισάγουν περιορισμούς στη σχεδίαση ή στην υλοποίηση, όπως απαιτήσεις απόδοσης, ασφάλειας και αξιοπιστίας.

Στον Πίνακα @tbl:design:analysis:requirements:functional, καταγράφονται οι βασικές λειτουργικές απαιτήσεις της εφαρμογής **Horario**, με σειρά προτεραιότητας και την εκτιμώμενη διάρκεια υλοποίησης.

| α/α | Περιγραφή λειτουργικής απαίτησης | Προτεραιότητα | Εκτιμώμενη διάρκεια |
| --- | ---------- | ---- | ---- |
| 1 | Προβολή ατομικού προγράμματος εργασίας, σε μορφή ατζέντας, όπου απεικονίζονται η θέση, η ημερομηνία, η ώρα και οι συνάδελφοι | Υψηλή | 1-2 ημέρες |
| 2 | Προβολή ομαδικού προγράμματος εργασίας, σε μορφή ημερολογίου, όπου απεικονίζονται συνοπτικά οι εργαζόμενοι σε κάθε βάρδια | Υψηλή | 2-3 ημέρες |
| 3 | Προβολή προσωπικών αιτημάτων για άδεια, ρεπό ή ανταλλαγή βάρδιας και της κατάστασης ελέγχου τους | Υψηλή | 1-2 ημέρες |
| 4 | Προβολή αιτημάτων ομάδας που αναμένουν έλεγχο και δυνατότητα αποδοχής ή απόρριψής τους | Υψηλή | 1-2 ημέρες |
| 5 | Δημιουργία νέου προγράμματος εργασίας για συγκεκριμένη ομάδα, σε καθορισμένο, μελλοντικό χρονικό διάστημα, με χειροκίνητη ανάθεση προσωπικού σε βάρδιες | Υψηλή | 2-3 ημέρες |
| 6 | Επεξεργασία υπάρχοντος προγράμματος εργασίας, για προσθήκη ή αφαίρεση συγκεκριμένων βαρδιών, ή τροποποίηση προσωπικού ή ώρας βάρδιας | Υψηλή | 1-2 ημέρες |
| 7 | Δημιουργία νέου προσωπικού αιτήματος για άδεια ή ρεπό ή ανταλλαγή βάρδιας | Υψηλή | 1-2 ημέρες |
| 8 | Επεξεργασία αποθηκευμένων εργαζομένων επιχείρησης (προσθήκη, αφαίρεση, τροποποίηση) | Υψηλή | 2-3 ημέρες |
| 9 | Δημιουργία νέου προγράμματος εργασίας για συγκεκριμένη ομάδα, σε καθορισμένο, μελλοντικό χρονικό διάστημα, με αυτόματη ανάθεση προσωπικού σε βάρδιες | Μέτρια | 10-15 ημέρες |
| 10 | Δημιουργία νέου αιτήματος για άδεια ή ρεπό ή ανταλλαγή βάρδιας, για λογαριασμό άλλου εργαζόμενου, ως προϊστάμενος ή διευθυντής | Μέτρια | 1-2 ημέρες |
| 11 | Επεξεργασία αποθηκευμένων δεδομένων επιχείρησης (προσθήκη, αφαίρεση, τροποποίηση ομάδων, τοποθεσιών κ.λπ.) | Μέτρια | 2-3 ημέρες |
| 12 | Καθορισμός περιορισμών προσωπικού σε βάρδιες, για χρήση από τον αλγόριθμο αυτόματης ανάθεσης προσωπικού σε βάρδιες | Μέτρια | 1-2 ημέρες |
| 13 | Καθορισμός προτιμήσεων προσωπικού σε βάρδιες και συναδέλφους, για χρήση από τον αλγόριθμο αυτόματης ανάθεσης προσωπικού σε βάρδιες | Μέτρια | 1-2 ημέρες |
| 14 | Εξαγωγή δεδομένων και στατιστικών από παρελθοντικά προγράμματα εργασίας | Χαμηλή | 3-4 ημέρες |
| 15 | Παρακολούθηση υπολειπόμενων αδειών και αυτόματη ενημέρωση του προσωπικού | Χαμηλή | 2-3 ημέρες |
| 16 | Χρονική παρακολούθηση εργασίας προσωπικού (ψηφιακή κάρτα, καταγραφή διαλειμμάτων και ωρών εργασίας) | Χαμηλή | 3-4 ημέρες |

Table: Πίνακας λειτουργικών απαιτήσεων {#tbl:design:analysis:requirements:functional}

Στον Πίνακα @tbl:design:analysis:requirements:nonFunctional, καταγράφονται οι βασικές μη λειτουργικές απαιτήσεις της εφαρμογής **Horario**, με σειρά προτεραιότητας.

| α/α | Περιγραφή μη λειτουργικής απαίτησης | Προτεραιότητα |
| --- | ---------- | ---- |
| 1 | Φιλική προς τον χρήστη παρουσίαση προγράμματος εργασίας | Υψηλή |
| 2 | Εύκολη και διαισθητική διαδικασία δημιουργίας προγράμματος εργασίας, σε μορφή οδηγού | Υψηλή |
| 3 | Εύκολη και διαισθητική διαδικασία δημιουργίας νέου αιτήματος, σε μορφή οδηγού | Υψηλή |
| 4 | Λήψη ειδοποιήσεων για σημαντικά συμβάντα | Υψηλή |
| 5 | Απρόσκοπτη λειτουργία εφαρμογής, με προβλέψιμα αποτελέσματα της κάθε ενέργειας, με σκοπό την καλή εμπειρία χρήστη | Υψηλή |

Table: Πίνακας μη λειτουργικών απαιτήσεων {#tbl:design:analysis:requirements:nonFunctional}

### Ανάλυση εργασιών: Εθνογραφία και Ιεραρχική ανάλυση εργασιών {#sec:design:analysis:HTA}

Το τελευταίο βήμα της ανάλυσης που ακολουθήθηκε είναι η ανάλυση εργασιών (task analysis). Η πρώτη μέθοδος που ακολουθήθηκε είναι η **εθνογραφία (ethnography)**, με **διερεύνηση εντός πλαισίου (contextual inquiry)**. Η μέθοδος αυτή συνίσταται στην παρατήρηση των χρηστών στον φυσικό τους χώρο, χωρίς παρέμβαση του ερευνητή. Με αυτόν τον τρόπο, μπορούν να γίνουν αντιληπτές οι ανάγκες των χρηστών, οι στόχοι τους και οι μέθοδοι που ακολουθούν ώστε να τους επιτύχουν. Συγκεκριμένα, η διερεύνηση εντός πλαισίου [@Beyer1997] είναι μία εθνογραφική μέθοδος σχεδιασμού, στην οποία ο ερευνητής κατ' αρχήν παρατηρεί τους χρήστες στο φυσικό τους περιβάλλον. Σε μία σχέση δασκάλου - μαθητή, οι χρήστες εξηγούν στον ερευνητή τα καθήκοντά τους και, τελικά, ερμηνεύουν από κοινού τις παρατηρήσεις που έγιναν. Η διερεύνηση εντός πλαισίου περιλαμβάνει επίσης ανοιχτού τύπου συνεντεύξεις με τους χρήστες, στις οποίες ο ερευνητής πρέπει να εστιάζει σε συγκεκριμένους στόχους ή ερωτήσεις, αλλά να είναι ευέλικτος σε οποιαδήποτε άλλη πληροφορία επιθυμούν να προσθέσουν οι χρήστες [@Avouris2018].

Στα πλαίσια ανάλυσης της εφαρμογής **Horario**, παρατηρήσαμε τυπικές ημέρες των εργαζομένων ενός ξενοδοχείου σε διάρκεια μίας εβδομάδας και καταγράψαμε τις ενέργειές τους, που αφορούν το ζήτημα του χρονοπρογραμματισμού της εργασίας. Συγκεκριμένα, παρατηρήσαμε τις ακόλουθες ενέργειες:

- Ο υπεύθυνος του ξενοδοχείου καταρτίζει το πρόγραμμα εργασίας σε βάθος μίας εβδομάδας, το αργότερο μέχρι την προηγούμενη Πέμπτη.
- Οι εργαζόμενοι του ξενοδοχείου πραγματοποιούν αιτήματα στον υπεύθυνο, τα οποία κυρίως αφορούν τη μη ανάθεσή τους σε συγκεκριμένες βάρδιες (π.χ. *Δε θέλω να δουλεύω την επόμενη Τρίτη το απόγευμα*, *Θα ήθελα ρεπό το επόμενο Σαββατοκύριακο*).
- Ο υπεύθυνος του ξενοδοχείου ενδέχεται να αναθέσει τον χρονοπρογραμματισμό επιμέρους ομάδων σε υφισταμένους του (π.χ. το πρόγραμμα των σερβιτόρων του εστιατορίου στον υπεύθυνο εστιατορίου).
- Υπάρχουν περιορισμοί που καθορίζουν την ανάθεση συγκεκριμένων εργαζομένων σε βάρδιες, καθώς και συμβάσεις που ορίζουν αυστηρά τις αναθέσεις (π.χ. ένας εργαζόμενος ενδέχεται να έχει προσληφθεί αποκλειστικά ώστε να εκτελεί νυχτερινές βάρδιες, ή ένας εργαζόμενος να έχει σταθερό ωράριο 9:00 π.μ. - 5:00 μ.μ.).
- Υπάρχουν προτιμήσεις των εργαζομένων για συγκεκριμένες βάρδιες της εβδομάδας (π.χ. *Προτιμώ να δουλεύω Κυριακή πρωί*, *Δε μου αρέσει να δουλεύω απογεύματα καθημερινών*).
- Υπάρχουν προτιμήσεις των εργαζομένων για συναδέλφους (π.χ. *Προτιμώ να δουλεύω με έναν συγκεκριμένο συνάδελφο*, *Δε συμπαθώ τον τάδε*).
- Με βάση όλα τα παραπάνω, αλλά και τις ανάγκες στελέχωσης του ξενοδοχείου, ο υπεύθυνος προσπαθεί, με βάση πρωτίστως την εμπειρία του, αλλά και κυρίως με τη μέθοδο δοκιμής και σφάλματος (trial-and-error) να δημιουργήσει το βέλτιστο πρόγραμμα εργασίας, που καλύπτει όλα τα αιτήματα του προσωπικού και ικανοποιεί κατά το δυνατόν τις προτιμήσεις του.

Στη συνέχεια, εφαρμόσαμε την τεχνική της **ιεραρχικής ανάλυσης εργασιών (hierarchical task analysis)**. Σύμφωνα με την τεχνική αυτή, επιλέγουμε τον **στόχο (goal)** ενός χρήστη της εφαρμογής μας και αναλύουμε τις διαφορετικές **εργασίες (tasks)** που πρέπει να εκτελεστούν, προκειμένου να ολοκληρωθεί ο στόχος. Την ίδια διαδικασία επαναλαμβάνουμε διαδοχικά για κάθε μία εργασία, έως ότου φτάσουμε στο επίπεδο στοιχειωδών, μη περαιτέρω διασπάσιμων ενεργειών. Έτσι, καταλήγουμε σε μία δενδροειδή δομή βημάτων. Ο τρόπος διαπέρασης του δένδρου αυτού, ως διαδικασία ολοκλήρωσης του στόχου, μπορεί να καθοδηγείται από περιορισμούς και συνθήκες, οι οποίες ονομάζονται **πλάνα (plans)** [@Avouris2018].

Στα πλαίσια ανάλυσης της εφαρμογής **Horario**, εφαρμόζουμε ιεραρχική ανάλυση εργασιών για τρεις βασικούς στόχους της εφαρμογής: τη δημιουργία ενός νέου προγράμματος εργασίας, την προβολή των επερχόμενων βαρδιών και την δημιουργία ενός νέου αιτήματος από έναν εργαζόμενο.

#### Στόχος 1: Δημιουργία προγράμματος εργασίας {.unnumbered}

Δημιουργούμε το δένδρο ιεραρχικής ανάλυσης εργασιών που φαίνεται στην Εικόνα @fig:design:analysis:HTA:createSchedule. Στην κορυφή του δένδρου βρίσκεται ο στόχος, που είναι η αγορά εισιτηρίων. Ο στόχος διασπάται σε 5 επιμέρους εργασίες υψηλού επιπέδου: την επιλογή ομάδας, την επιλογή ημερομηνιών, την προσθήκη βαρδιών, την αυτόματη ανάθεση βαρδιών και τη δημοσίευση του προγράμματος. Η εκτέλεση αυτών των εργασιών καθορίζεται από το πλάνο 0, το οποίο ορίζει την εκτέλεση των 2 πρώτων βημάτων, την ενεργοποίηση του τρίτου, αν οι ημερομηνίες είναι έγκυρες, έπειτα την εκτέλεση του τέταρτου, μόνο εάν έχει ζητηθεί τουλάχιστον μία αυτόματη ανάθεση βάρδιας σε εργαζόμενο και, τέλος, την εκτέλεση του πέμπτου.

Με όμοιο τρόπο γίνεται η διάσπαση των υψηλού επιπέδου εργασιών σε εργασίες χαμηλότερου επιπέδου και παρόμοια πλάνα καθορίζουν την εκτέλεσή τους, με σκοπό την ολοκλήρωση του στόχου.

![Ιεραρχική ανάλυση εργασιών για τη δημιουργία προγράμματος εργασίας](3-design/figures/HTA_CreateSchedule.pdf){#fig:design:analysis:HTA:createSchedule}

#### Στόχος 2: Προβολή επερχόμενων βαρδιών {.unnumbered}

Στην Εικόνα @fig:design:analysis:HTA:viewSchedule φαίνεται το αντίστοιχο δένδρο ιεραρχικής ανάλυσης εργασιών για τον στόχο της προβολής επερχόμενων βαρδιών.

![Ιεραρχική ανάλυση εργασιών για την προβολή επερχόμενων βαρδιών](3-design/figures/HTA_ViewSchedule.pdf){#fig:design:analysis:HTA:viewSchedule}

#### Στόχος 3: Δημιουργία αιτήματος από εργαζόμενο {.unnumbered}

Στην Εικόνα @fig:design:analysis:HTA:createRequest φαίνεται το αντίστοιχο δένδρο ιεραρχικής ανάλυσης εργασιών για τον στόχο της δημιουργίας αιτήματος από εργαζόμενο.

![Ιεραρχική ανάλυση εργασιών για τη δημιουργία αιτήματος από εργαζόμενο](3-design/figures/HTA_CreateRequest.pdf){#fig:design:analysis:HTA:createRequest}
