## Σχεδιαστικές επιλογές {#sec:design:designChoices}

Έχοντας πλέον μελετήσει και τις ανταγωνιστικές λύσεις και έχοντας καταλήξει στο σύνολο των λειτουργιών που θα υποστηρίζει η εφαρμογή μας, προχωρήσαμε σε κάποιες επιλογές, στις οποίες θα βασιστεί η σχεδίαση της γραφικής διεπαφής.

Η βασική σχεδιαστική επιλογή που πραγματοποιήσαμε είναι η υιοθέτηση του **Material Design**. Το [Material Design](https://m3.material.io/), με την πιο πρόσφατη έκδοσή του, Material 3, είναι ένα σύστημα κατευθυντήριων γραμμών (guidelines), γραφικών στοιχείων (components) και εργαλείων (tools), τα οποία υποστηρίζουν τις βέλτιστες πρακτικές σχεδίασης γραφικών διεπαφών. Αναπτυγμένο από την Google, αλλά υποστηριζόμενο από την κοινότητα ως έργο ανοιχτού κώδικα, το Material Design διευκολύνει τη συνεργασία μεταξύ σχεδιαστών και προγραμματιστών [@Material2024] (Εικόνα @fig:design:designChoices:material).

![Μία ενδεικτική εφαρμογή που ακολουθεί τις προδιαγραφές του Material 3 (πηγή: [m3.material.io](https://m3.material.io/foundations/customization))](3-design/figures/material.png){#fig:design:designChoices:material}

### Επωνυμία και λογότυπο {#sec:design:designChoices:brand}

Από τις πιο σημαντικές επιλογές, με τις οποίες έρχεται αντιμέτωπος ο σχεδιαστής οποιουδήποτε προϊόντος είναι η επιλογή της κατάλληλης επωνυμίας. Ιδιαίτερα για μία εφαρμογή, όπου ο ανταγωνισμός είναι μεγάλος, η επωνυμία του προϊόντος είναι αυτή που το καθιστά μοναδικό και αναγνωρίσιμο. Θεωρείται ότι η επιλογή της επωνυμίας είναι ίσως "η πιο σημαντική απόφαση μάρκετινγκ που μπορεί κανείς να πάρει" [@Ries2001]. Υπάρχουν πολλοί κανόνες του μάρκετινγκ που προδιαγράφουν πώς ορίζεται μία "καλή" επωνυμία, όπως να είναι απλή, ξεχωριστή και με νόημα [@Robertson1989].

Για την εφαρμογή μας, επιλέξαμε το όνομα **Horario**. Το horario είναι η ισπανική μετάφραση της λέξης "πρόγραμμα" ή "χρονοδιάγραμμα". Η επωνυμία αυτή ταιριάζει απόλυτα με την περιγραφή και τον σκοπό μίας εφαρμογής που δημιουργεί αυτόματα το πρόγραμμα βαρδιών για μία μεγάλη επιχείρηση. Το όνομα είναι απλό και εύηχο (διαβάζεται */oˈɾaɾjo/*, κατά το Διεθνές Φωνητικό Αλφάβητο - IPA). Ταυτόχρονα, παραπέμπει στην ελληνική λέξη "ωράριο", γεγονός που διευκολύνει τους Έλληνες χρήστες της εφαρμογής, αφού αυτή απευθύνεται πρωτίστως στην ελληνική αγορά.

Για τη σχεδίαση του λογοτύπου της εφαρμογής, καθώς και την επιλογή του κυρίαρχου χρώματος της επωνυμίας, χρησιμοποιήσαμε την εφαρμογή [Brandmark](https://app.brandmark.io/v3/) και στη συνέχεια, επεξεργαστήκαμε τις προτάσεις στο [Figma](https://www.figma.com/). Στην Εικόνα @fig:design:designChoices:brand:logo φαίνεται το κύριο λογότυπο της εφαρμογής, με το σύνθημα (σλόγκαν) της επωνυμίας, ενώ στην Εικόνα @fig:design:designChoices:brand:monogram, φαίνεται το μονόγραμμα της επωνυμίας, το οποίο χρησιμοποιείται σε σημεία όπου απαιτείται μικρών διαστάσεων λογότυπο, όπως σε εικονίδια (favicon) και την οθόνη καλωσορίσματος (splash screen).

![Το λογότυπο της επωνυμίας *Horario*](3-design/figures/horarioLogo.pdf){#fig:design:designChoices:brand:logo width=45%}

![Το μονόγραμμα της επωνυμίας *Horario*](3-design/figures/horarioMonogram.pdf){#fig:design:designChoices:brand:monogram width=20%}

### Χρωματική παλέτα {#sec:design:designChoices:colorPalette}

Οι προδιαγραφές του Material 3 καθορίζουν ένα ενιαίο χρωματικό σύστημα, το οποίο αναδεικνύει τον ρόλο του καθενός στοιχείου της διεπαφής, αλλά και την ιεραρχία του στον χώρο. Έτσι, κάθε στοιχείο είναι αναγνωρίσιμο και η λειτουργία του αναμενόμενη, βελτιώνοντας την εμπειρία χρήστη.

Συγκεκριμένα, το χρωματικό σύστημα του Material 3 ορίζει μία πληθώρα χρωματικών ρόλων [@Material2024], όπως:

- **Πρωτεύων (primary), δευτερεύων (secondary), τριτεύων (tertiary)**: δίνουν έμφαση διαφορετικού επιπέδου σε στοιχεία του προσκηνίου (foreground).
- **Περιέκτης (container)**: χρησιμοποιείται ως γέμισμα για στοιχεία του προσκηνίου.
- **Επάνω σε (on)**: χρησιμοποιείται για στοιχεία που βρίσκονται επάνω σε κάποιο αντίστοιχο χρώμα. Για παράδειγμα, ο ρόλος *on primary* χρησιμοποιείται για κείμενο και εικονίδια που βρίσκονται επάνω σε χρώμα *primary*.

Η χρωματική παλέτα του Material 3 μπορεί να είναι είτε στατική, είτε δυναμική [@Material2024]:

- Η **στατική** χρωματική παλέτα καθορίζεται από τον σχεδιαστή και παραμένει σταθερή ανεξαρτήτως των επιλογών του χρήστη. Τα στατικά χρώματα προτιμώνται συνήθως σε εφαρμογές, στις οποίες πρέπει να αναδειχθεί το κυρίαρχο χρώμα της επωνυμίας.
- Η **δυναμική** χρωματική παλέτα δεν καθορίζεται από τον σχεδιαστή και δεν είναι γνωστή σε αυτόν. Προκύπτει κατά την εκτέλεση (run-time) της εφαρμογής, από επιλογές περιβάλλοντος του χρήστη, όπως τα χρώματα της ταπετσαρίας (wallpaper) της συσκευής του. Τα δυναμικά χρώματα προτιμώνται συνήθως σε εφαρμογές, στις οποίες δίνεται έμφαση στην εξατομίκευση και στις προσωπικές προτιμήσεις, και όχι στην ίδια την επωνυμία.

Για την εφαρμογή **Horario**, επιλέξαμε μία στατική χρωματική παλέτα.

Τα χρώματα της στατικής παλέτας του Material 3 μπορούν είτε να επιλεγούν ξεχωριστά από τον σχεδιαστή, είτε να δημιουργηθούν αυτόματα από εργαλείο του Material Design, το [Material Theme Builder](https://material-foundation.github.io/material-theme-builder/). Για την αυτόματη δημιουργία της παλέτας, απαιτείται ένα μόνο βασικό χρώμα (source color), το οποίο και συνήθως επιλέγεται να είναι το χρώμα της επωνυμίας της εφαρμογής.

Για την εφαρμογή **Horario**, επιλέξαμε ως βασικό χρώμα μία απόχρωση του μπλε, διότι από τη θεωρία χρωμάτων γνωρίζουμε ότι το μπλε μεταδίδει στους χρήστες συναισθήματα, όπως σταθερότητα, εμπιστοσύνη και αξιοπιστία. Αυτά τα συναισθήματα είναι σημαντικά για κάθε εφαρμογή, για αυτό άλλωστε το μπλε κυριαρχεί στις περισσότερες σύγχρονες εφαρμογές. Στην Εικόνα @fig:design:designChoices:materialThemeLight αναπαρίσταται η χρωματική παλέτα της εφαρμογής, όπως δημιουργήθηκε από το [Material Theme Builder](https://material-foundation.github.io/material-theme-builder/) για ανοιχτόχρωμο θέμα (light theme), ενώ στην Εικόνα @fig:design:designChoices:materialThemeDark αναπαρίσταται η αντίστοιχη παλέτα για σκουρόχρωμο θέμα (dark theme).

![Η χρωματική παλέτα της εφαρμογής για ανοιχτόχρωμο θέμα (light theme)](3-design/figures/materialThemeLight.png){#fig:design:designChoices:materialThemeLight}

![Η χρωματική παλέτα της εφαρμογής για σκουρόχρωμο θέμα (dark theme)](3-design/figures/materialThemeDark.png){#fig:design:designChoices:materialThemeDark}

### Εικονίδια και γραφικά {#sec:design:designChoices:iconsAndIllustrations}

Ένα σημαντικό τμήμα κάθε γραφικής διεπαφής είναι τα εικονίδια (icons). Τα εικονίδια είναι χρήσιμη για να επιταχυνθεί η επεξεργασία της πληροφορίας από τον χρήστη. Στο πνεύμα αυτό, προσπαθήσαμε τα κείμενα, δηλαδή οι φράσεις και οι τίτλοι οθονών να έχουν όσο το δυνατόν πιο συνοπτική διατύπωση. Στηριχθήκαμε σε μεγάλο βαθμό στην αρχή του μινιμαλισμού, της απλότητας και της αποφυγής περιττών στοιχείων (8^ος^ κανόνας Nielsen).

Η Google προσφέρει μία πολύ μεγάλη [βιβλιοθήκη εικονιδίων](https://fonts.google.com/icons), τα οποία εναρμονίζονται με τις υπόλοιπες σχεδιαστικές οδηγίες του Material Design και τα οποία χρησιμοποιήσαμε εκτενώς στην εφαρμογή μας.

Ακόμη, χρησιμοποιήσαμε την ιστοσελίδα [unDraw](https://undraw.co/), για να βρούμε μοντέρνα γραφικά (illustrations), τα οποία αντικαθιστούν εικόνες συγκεκριμένων δεδομένων, όταν δεν έχουν επιλεγεί αντίστοιχες από τον χρήστη (για παράδειγμα, εικόνα μίας ομάδας της επιχείρησης).

### Γραμματοσειρές {#sec:design:designChoices:fonts}

Ο τρόπος παρουσίασης του κειμένου είναι επίσης καθοριστικής σημασίας σε μία μοντέρνα εφαρμογή. Η Google προσφέρει επίσης μία πολύ μεγάλη [βιβλιοθήκη γραμματοσειρών](https://fonts.google.com/), που ταιριάζουν με τις προδιαγραφές του Material Design.

Για την εφαρμογή **Horario** χρησιμοποιήθηκε η προεπιλεγμένη γραμματοσειρά του Material 3, η Roboto. Πρόκειται για μία sans-serif γραμματοσειρά, η οποία προσφέρει σύγχρονη και καθαρή εμφάνιση. Ταυτόχρονα, υποστηρίζει πολλές γλώσσες, μία από τις οποίες είναι και τα Ελληνικά.

Ακόμη, χρησιμοποιήθηκε η καλλιγραφική γραμματοσειρά Dancing Script, σε ένα μόνο σημείο και συγκεκριμένα στον χαιρετισμό του χρήστη στην Αρχική Οθόνη. Η χρήση καλλιγραφικής γραμματοσειράς σε αυτό το σημείο έχει σκοπό να προσθέσει μια πινελιά προσωπικότητας και διασκέδασης στην εφαρμογή.
