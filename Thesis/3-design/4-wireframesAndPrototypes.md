## Σχεδίαση σκαριφημάτων και πρωτοτύπων {#sec:design:prototypes}

Ξεκινήσαμε με μία πρώιμη απεικόνιση των οθονών της εφαρμογής μας, σχεδιάζοντας σκίτσα στο χαρτί. Τα **σκαριφήματα (wireframes)** είναι μία αναπαράσταση του σχεδιασμού που ορίζει μόνο τη στατική δομή και τη διάταξη της διεπαφής. Γνωρίζουμε ότι η τεχνική αυτή προτιμάται από τους σχεδιαστές, αφού το αποτέλεσμα είναι αναλώσιμο και μπορεί πολύ εύκολα να τροποποιηθεί, χωρίς μεγάλο κόστος.

Ωστόσο, τα σκαριφήματα δεν περιλαμβάνουν διαδραστικά στοιχεία, γεγονός το οποίο καθιστά δύσκολη την αξιολόγηση της εμπειρίας χρήστη. Για τον σκοπό αυτό, προχωρήσαμε στην ανάπτυξη **πρωτοτύπων (prototypes)**. Τα πρωτότυπα αποτελούν οπτικές αναπαραστάσεις του τελικού προϊόντος, τα οποία έχουν και κάποια λειτουργικά χαρακτηριστικά, όπως, για παράδειγμα, η πλοήγηση και το πάτημα κουμπιών. Επομένως, μέσω αυτών, μπορούμε να μετρήσουμε την εμπειρία χρήστη.

Για τη σχεδίαση των πρωτοτύπων, αποφύγαμε τη χρήση κάποιου σχεδιαστικού εργαλείου, όπως το [Figma](https://www.figma.com/), κυρίως για λόγους εξοικονόμησης χρόνου. Αντ' αυτού, ξεκινήσαμε απευθείας με τη δόμηση της διάταξης (layout) της εφαρμογής, γράφοντας κώδικα Flutter, δεδομένου ότι το Flutter αποτελεί ένα framework, του οποίου το τελικό αποτέλεσμα είναι το ίδιο με αυτό που φαίνεται τη στιγμή της ανάπτυξης (*what-you-see-is-what-you-get, WYSIWYG*). Ωστόσο, στο στάδιο αυτό, το αποτέλεσμα δεν περιλαμβάνει λειτουργικότητα, πέρα από τις βασικές που προβλέπονται από τον ορισμό του πρωτότυπου, όπως αποθήκευση δεδομένων. Η πλήρης ανάπτυξης της εφαρμογής θα αναλυθεί στο Κεφάλαιο @sec:implementation.

Στις επόμενες Ενότητες, παρατίθενται τα σκαριφήματα και τα πρωτότυπα που σχεδιάστηκαν για τις διάφορες οθόνες της εφαρμογής και γίνεται σχολιασμός τους.

### Αρχική οθόνη (Home page) {#sec:design:prototypes:homePage}

Η αρχική οθόνη είναι η πρώτη με την οποία έρχεται σε επαφή ο χρήστης, όταν ανοίξει την εφαρμογή. Ο κύριος σκοπός της είναι:

- να καλωσορίσει τον χρήστη,
- να τον ενημερώσει για τη τρέχουσα κατάσταση του συστήματος,
- να του δώσει μία συνοπτική εικόνα για τα επερχόμενα συμβάντα και
- να τον καθοδηγήσει προς τις υπόλοιπες οθόνες της εφαρμογής.

Στην Εικόνα @fig:design:prototypes:homePage βλέπουμε το σκαρίφημα της Αρχικής οθόνης και τα πρωτότυπα σε ανοιχτόχρωμο και σκουρόχρωμο θέμα, καθώς και στην Ελληνική έκδοση.

Αξίζει να αναφερθεί πως κατά τη δημιουργία των πρωτοτύπων, κάποια στοιχεία αφαιρέθηκαν από το σχέδιο, που σχετίζονται κυρίως με λειτουργίες, η υλοποίηση των οποίων δεν ήταν αρκετά υψηλής προτεραιότητας. Μία από αυτές είναι η χρονική παρακολούθηση της εργασίας (*ψηφιακή κάρτα*). Τα σχετικά στοιχεία που απαντώνται στο σκαρίφημα, αλλά αφαιρέθηκαν στο πρωτότυπο είναι το κεντρικό κουμπί ψηφιακής κάρτας (το κουμπί με εικονίδιο ρολογιού στη γραμμή πλοήγησης) και το κουμπί έναρξης διαλείμματος στην κάρτα τρέχουσας κατάστασης του συστήματος (*My day*).

Πατώντας πάνω σε οποιαδήποτε κάρτα της Αρχικής οθόνης (*My day*, *Upcoming shifts* και *Requests*), ο χρήστης πλοηγείται γρήγορα στα αντίστοιχα στοιχεία, χωρίς να χρειάζεται πρώτα να μεταφερθεί στις επιμέρους οθόνες. Επιπλέον, όπως φαίνεται από το σκαρίφημα, με κύλιση προς τα δεξιά, ο χρήστης έχει τη δυνατότητα να δει το πλήρες πρόγραμμα εργασίας, μέσω της συντόμευσης *See full schedule*, αλλά και να δημιουργήσει ένα νέο αίτημα (*Add new*).

![Η Αρχική οθόνη: σκαρίφημα και πρωτότυπα](3-design/figures/homePage.pdf){#fig:design:prototypes:homePage}

### Οθόνη προγράμματος: Επιλογή προβολής (Schedule page: View selection) {#sec:design:prototypes:schedulePageViewSelection}

Στην Εικόνα @fig:design:prototypes:schedulePageViewSelection βλέπουμε το σκαρίφημα και τα πρωτότυπα της οθόνης επιλογής προβολής για την οθόνη Προγράμματος. Σε αυτή την οθόνη ο χρήστης έχει τη δυνατότητα να επιλέξει μία από τις διαθέσιμες προβολές του προγράμματος εργασίας, την Ατομική προβολή (Ενότητα @sec:design:prototypes:schedulePagePersonalView) και την Ομαδική προβολή (Ενότητα @sec:design:prototypes:schedulePageTeamView).

Για την Ατομική προβολή, οι διαθέσιμες επιλογές είναι πρωτίστως, ο τρέχων χρήστης, αλλά και οι συνάδελφοί του στις ομάδες που ανήκει. Η πρόσβαση στις προβολές αυτές προσφέρει διαφάνεια του συστήματος προς τον χρήστη, ώστε να μπορεί να επιβεβαιώσει πως δε συμβαίνουν αδικίες κατά την αυτόματη ανάθεση βαρδιών.

Για την Ομαδική προβολή, οι διαθέσιμες επιλογές είναι οι ομάδες στις οποίες ανήκει ο χρήστης. Γενικότερα, εφαρμόζεται η *Αρχή του ελαχίστου δικαιώματος (Least privilege principle)*, σύμφωνα με την οποία, τα δεδομένα στα οποία έχει πρόσβαση ο χρήστης και οι ενέργειες που αυτός δικαιούται να εκτελέσει, είναι οι ελάχιστες που απαιτούνται ώστε να εκτελεστεί μία εργασία, δεδομένων των δικαιωμάτων του χρήστη.

Στην κάτω δεξιά γωνία, και σε οποιαδήποτε προβολή της οθόνης Προγράμματος, βρίσκονται τα κουμπιά επεξεργασίας και δημιουργίας προγράμματος εργασίας, τα οποία είναι ορατά μόνο στους χρήστες με δικαιώματα Διευθυντή (Manager) ή Διαχειριστή (Administrator) και μόνο για τις ομάδες που αυτοί διευθύνουν (Ενότητα @sec:design:prototypes:scheduleWizard). Επίσης, στην επάνω δεξιά γωνία, και σε οποιαδήποτε προβολή της οθόνης Προγράμματος, υπάρχει το κουμπί γρήγορης μετάβασης στην τρέχουσα ημέρα, αλλά και το κουμπί εμφάνισης και απόκρυψης της οθόνης επιλογής προβολής.

![Η οθόνη επιλογής προβολής για την οθόνη Προγράμματος: σκαρίφημα και πρωτότυπα](3-design/figures/schedulePageViewSelection.pdf){#fig:design:prototypes:schedulePageViewSelection}

### Οθόνη προγράμματος: Ατομική προβολή (Schedule page: Personal view) {#sec:design:prototypes:schedulePagePersonalView}

Στην Εικόνα @fig:design:prototypes:schedulePagePersonalView βλέπουμε το σκαρίφημα και τα πρωτότυπα της Ατομικής προβολής της οθόνης Προγράμματος. Σε αυτή την οθόνη ο χρήστης έχει τη δυνατότητα να δει το πρόγραμμα εργασίας εστιασμένο σε ένα μόνο άτομο, σε μορφή ατζέντας. Ο χρόνος αναπτύσσεται στον κατακόρυφο άξονα, με ένα στοιχείο για κάθε ημέρα και ομαδοποιημένα κατά εβδομάδες.

Η κάθε βάρδια αναπαρίσταται με μία κάρτα, στην οποία αναφέρεται η ομάδα στην οποία θα πρέπει να εργαστεί ο χρήστης για τη συγκεκριμένη βάρδια, καθώς και οι ώρες έναρξης και λήξης αυτής. Πατώντας στην κάρτα ανοίγει το Φύλλο βάρδιας, το οποίο παρέχει στον χρήστη περισσότερες λεπτομέρειες σχετικά με την επιλεγμένη βάρδια (Ενότητα @sec:design:prototypes:shiftSheet). Αξίζει να αναφέρουμε πως έχουμε χρησιμοποιήσει χρωματικούς κώδικες για τις ομάδες και τις βάρδιες, ώστε να διευκολύνουμε τον χρήστη από την ανάγνωση μονότονου κειμένου (2^ος^ κανόνας Nielsen).

![Η Ατομική προβολή της οθόνης Προγράμματος: σκαρίφημα και πρωτότυπα](3-design/figures/schedulePagePersonalView.pdf){#fig:design:prototypes:schedulePagePersonalView}

### Οθόνη προγράμματος: Ομαδική προβολή (Schedule page: Team view) {#sec:design:prototypes:schedulePageTeamView}

Στην Εικόνα @fig:design:prototypes:schedulePageTeamView βλέπουμε το σκαρίφημα και τα πρωτότυπα της Ομαδικής προβολής της οθόνης Προγράμματος. Σε αυτή την οθόνη ο χρήστης έχει τη δυνατότητα να δει το πρόγραμμα εργασίας εστιασμένο σε μία ομάδα, σε μορφή εβδομαδιαίου ημερολογίου σε πίνακα. Ο χρόνος αναπτύσσεται τόσο στον οριζόντιο άξονα, έχοντας μία στήλη του πίνακα για κάθε ημέρα, αλλά και στον κατακόρυφο άξονα, έχοντας μία γραμμή του πίνακα για κάθε βάρδια εντός της ημέρας. Η κάθε βάρδια περιέχεται σε ένα κελί του πίνακα, στο οποίο εμφανίζονται οι εικόνες των εργαζομένων που στελεχώνουν τη συγκεκριμένη βάρδια. Πατώντας στο κελί ανοίγει το Φύλλο βάρδιας, το οποίο παρέχει στον χρήστη περισσότερες λεπτομέρειες σχετικά με την επιλεγμένη βάρδια (Ενότητα @sec:design:prototypes:shiftSheet).

![Η Ομαδική προβολή της οθόνης Προγράμματος: σκαρίφημα και πρωτότυπα](3-design/figures/schedulePageTeamView.pdf){#fig:design:prototypes:schedulePageTeamView}

### Φύλλο βάρδιας (Shift sheet) {#sec:design:prototypes:shiftSheet}

Στην Εικόνα @fig:design:prototypes:shiftSheet βλέπουμε το σκαρίφημα και τα πρωτότυπα του Φύλλου βάρδιας. Το φύλλο αυτό περιέχει αναλυτικές πληροφορίες για τη βάρδια που επέλεξε να δει ο χρήστης, όπως το όνομα της βάρδιας, την ημερομηνία, την ομάδα στην οποία ανήκει η βάρδια και την τοποθεσία αυτής, καθώς και τα ονόματα των εργαζομένων που στελεχώνουν τη βάρδια και τις ώρες έναρξης και λήξης της βάρδιας του καθενός.

Αξίζει να σημειώσουμε πως, παρά τη σταθερή ώρα έναρξης και λήξης της κάθε βάρδιας (για παράδειγμα, η Πρωινή βάρδια (Morning shift) αρχίζει στις 7:00 π.μ. και τελειώνει στις 3:00 μ.μ.), δίνουμε τη δυνατότητα στον δημιουργό του προγράμματος να προσαρμόσει τις ώρες έναρξης και λήξης για κάθε εργαζόμενο ξεχωριστά, σε ένα εύρος τεσσάρων ωρών εκατέρωθεν της προεπιλεγμένης (για παράδειγμα, η Κωνσταντίνα Πέτρου θα προσέλθει στις 7:30 π.μ. και θα αποχωρήσει στις 3:30 μ.μ.).

Το Φύλλο βάρδιας χρησιμοποιείται, προσαρμοσμένο για επεξεργασία, στους οδηγούς δημιουργίας και επεξεργασίας προγράμματος (Ενότητα @sec:design:prototypes:scheduleWizard).

![Το Φύλλο βάρδιας: σκαρίφημα και πρωτότυπα](3-design/figures/shiftSheet.pdf){#fig:design:prototypes:shiftSheet}

### Οδηγός δημιουργίας / επεξεργασίας προγράμματος (Create / Edit schedule wizard) {#sec:design:prototypes:scheduleWizard}

Η διαδικασία δημιουργίας ή επεξεργασίας ενός προγράμματος εργασίας παρέχεται στον χρήστη ως μία ακολουθία αυστηρά καθορισμένων βημάτων, σε μορφή οδηγού (wizard). Ένας οδηγός κατευθύνει τον χρήστη στην εκτέλεση όλων των απαραίτητων ενεργειών για την ολοκλήρωση ενός στόχου. Όπως φαίνεται και στις παρακάτω εικόνες, στο πάνω μέρος του οδηγού είναι πάντα ορατή η γραμμή ένδειξης ολοκλήρωσης, καθώς και ένα κείμενο με τις οδηγίες του τρέχοντος βήματος. 

Επιπλέον, στο κάτω μέρος του οδηγού βρίσκονται τα κουμπιά πλοήγησης. Το κουμπί *Πίσω (Back)* επιτρέπει στον χρήστη να επιστρέψει σε ένα προηγούμενο βήμα, προκειμένου να κάνει μία διόρθωση ή μία διαφορετική επιλογή, ενώ το κουμπί *Συνέχεια (Continue)* μεταφέρει τον χρήστη στο επόμενο βήμα. Αξίζει να σημειώσουμε πως η εμφάνιση του κουμπιού *Συνέχεια* εξαρτάται από το περιεχόμενο και την κατάσταση του τρέχοντος βήματος του οδηγού, όπως εξηγείται στις ακόλουθες ενότητες.

Ο οδηγός προγράμματος είναι ο ίδιος, τόσο για τη δημιουργία, όσο και για την επεξεργασία ενός προγράμματος, με μόνη διαφορά ένα επιμέρους βήμα, το οποίο εξηγείται παρακάτω.

#### Βήμα 1: Επιλογή ομάδας {.unnumbered}

Το πρώτο βήμα του οδηγού, τόσο για τη δημιουργία όσο και για την επεξεργασία ενός προγράμματος εργασίας, είναι η επιλογή ομάδας. Κάθε πρόγραμμα αφορά μία μόνο ομάδα, η επιλογή της οποίας είναι και το εναρκτήριο σημείο της διαδικασίας. Ο χρήστης καλείται να επιλέξει μία από τις ομάδες που διευθύνει (Εικόνα @fig:design:prototypes:scheduleWizard:step1).

![Οδηγός προγράμματος: Βήμα 1: σκαρίφημα και πρωτότυπα](3-design/figures/scheduleWizard_step1.pdf){#fig:design:prototypes:scheduleWizard:step1}

#### Βήμα 2: Επιλογή ημερομηνιών ή υπάρχοντος προγράμματος {.unnumbered}

Το δεύτερο βήμα του οδηγού διαφέρει εάν πρόκειται για διαδικασία δημιουργίας ή επεξεργασίας προγράμματος. Στην περίπτωση δημιουργίας νέου (Εικόνα @fig:design:prototypes:scheduleWizard:step2:create), ο χρήστης καλείται να επιλέξει ένα εύρος ημερομηνιών, για τις οποίες θα ισχύει το πρόγραμμα. Το χρονικό μήκος αυτού του εύρους μπορεί να είναι μεταβλητό, ώστε να εξυπηρετεί τις ανάγκες της ομάδας. Ο αλγόριθμος αυτόματης ανάθεσης βαρδιών μπορεί να υποστηρίζει μεγάλα εύρη, ακόμα και μηνών, που σπάνια προτιμώνται στις επιχειρήσεις. Το προεπιλεγμένο εύρος είναι μία εβδομάδα και, συγκεκριμένα, η επόμενη από την τρέχουσα. Προϋπόθεση, ώστε οι επιλεγμένες ημερομηνίες να είναι έγκυρες, είναι να μην περιλαμβάνουν πρόγραμμα για τη συγκεκριμένη ομάδα. Σε τέτοια περίπτωση, αντί δημιουργίας νέου, ο χρήστης θα πρέπει να προχωρήσει σε επεξεργασία υπάρχοντος προγράμματος. Εάν οι επιλεγμένες ημερομηνίες δεν είναι έγκυρες, στον χρήστη θα εμφανιστεί ένα μήνυμα που εξηγεί το πρόβλημα, όπως περιγράφεται από τον 9^ο^ κανόνα του Nielsen.

![Οδηγός προγράμματος: Βήμα 2 (δημιουργία νέου): σκαρίφημα και πρωτότυπα](3-design/figures/scheduleWizard_step2_create.pdf){#fig:design:prototypes:scheduleWizard:step2:create}

Στην περίπτωση επεξεργασίας υπάρχοντος προγράμματος (Εικόνα @fig:design:prototypes:scheduleWizard:step2:edit), ο χρήστης καλείται να επιλέξει ένα πρόγραμμα, από μία λίστα όλων των μελλοντικών προγραμμάτων για την επιλεγμένη ομάδα.

![Οδηγός προγράμματος: Βήμα 2 (επεξεργασία υπάρχοντος): πρωτότυπα](3-design/figures/scheduleWizard_step2_edit.pdf){#fig:design:prototypes:scheduleWizard:step2:edit}

#### Βήμα 3: Προσθήκη βαρδιών {.unnumbered}

Το τρίτο βήμα του οδηγού είναι η προσθήκη βαρδιών. Στον χρήστη εμφανίζεται η Ομαδική προβολή της οθόνης Προγράμματος, τροποποιημένη, με εικονίδια προσθήκης σε κάθε κελί (Εικόνα @fig:design:prototypes:scheduleWizard:step3). Πατώντας στο κελί, εμφανίζεται το Φύλλο βάρδιας, το οποίο επιτρέπει την προσθήκη, αφαίρεση και τροποποίηση αναθέσεων στη συγκεκριμένη βάρδια (Εικόνα @fig:design:prototypes:scheduleWizard:step3:sheet). Στο σημείο αυτό, ο χρήστης μπορεί να επιλέξει μεταξύ χειροκίνητης επιλογής εργαζόμενου και αυτόματης ανάθεσης. Επιπλέον, μπορεί να προσαρμόσει τις ώρες έναρξης και λήξης της βάρδιας για τον εργαζόμενο, καθώς και να προσθέσει μία σημείωση.

![Οδηγός προγράμματος: Βήμα 3: σκαρίφημα και πρωτότυπα](3-design/figures/scheduleWizard_step3.pdf){#fig:design:prototypes:scheduleWizard:step3}

![Οδηγός προγράμματος: Βήμα 3 (Φύλλο βάρδιας): σκαρίφημα και πρωτότυπα](3-design/figures/scheduleWizard_step3_sheet.pdf){#fig:design:prototypes:scheduleWizard:step3:sheet}

Όταν ολοκληρωθεί η προσθήκη βαρδιών, και στην περίπτωση που έχει επιλεγεί τουλάχιστον μία φορά η αυτόματη ανάθεση βαρδιών, το κουμπί *Συνέχεια (Continue)* αλλάζει σε *Ανάθεση βαρδιών (Assign shifts)*. Πατώντας το, εμφανίζεται μία ερώτηση για επιβεβαίωση (Εικόνα @fig:design:prototypes:scheduleWizard:step3:assignShifts) και έπειτα εκτελείται ο αλγόριθμος αυτόματης ανάθεσης βαρδιών.

Όταν γίνει η ανάθεση, στον οδηγό εμφανίζονται οι βάρδιες όπως ανατέθηκαν, και το κουμπί *Συνέχεια (Continue)* αλλάζει σε *Δημοσίευση (Publish)*. Πατώντας το, εμφανίζεται μία ερώτηση για επιβεβαίωση (Εικόνα @fig:design:prototypes:scheduleWizard:step3:publish). Με τη δημοσίευση του προγράμματος, εμφανίζεται μήνυμα επιτυχίας (Εικόνα @fig:design:prototypes:scheduleWizard:submit), και ο χρήστης επιστρέφει στην Οθόνη προγράμματος.

![Οδηγός προγράμματος: Βήμα 3 (Επιβεβαίωση αυτόματης ανάθεσης): σκαρίφημα και πρωτότυπα](3-design/figures/scheduleWizard_step3_assignShifts.pdf){#fig:design:prototypes:scheduleWizard:step3:assignShifts}

![Οδηγός προγράμματος: Βήμα 3 (Επιβεβαίωση δημοσίευσης): σκαρίφημα και πρωτότυπα](3-design/figures/scheduleWizard_step3_publish.pdf){#fig:design:prototypes:scheduleWizard:step3:publish}

![Οδηγός προγράμματος: Ολοκλήρωση: σκαρίφημα και πρωτότυπα](3-design/figures/scheduleWizard_submit.pdf){#fig:design:prototypes:scheduleWizard:submit}

### Οθόνη αιτημάτων και Φύλλο αιτήματος (Requests page και Request sheet) {#sec:design:prototypes:requestsPage}

Στην Εικόνα @fig:design:prototypes:requestsPagePersonal βλέπουμε το σκαρίφημα και τα πρωτότυπα της Οθόνης αιτημάτων. Σε αυτή την οθόνη βλέπουμε μία λίστα με όλα τα αιτήματα του χρήστη, ομαδοποιημένα σε επερχόμενα (*Upcoming*) και παρελθοντικά (*Past*). Τα επερχόμενα αιτήματα είναι ταξινομημένα κατά αύξουσα χρονική σειρά (το πιο σύντομο πρώτο), ενώ τα παρελθοντικά αιτήματα είναι ταξινομημένα κατά φθίνουσα χρονική σειρά (το πιο πρόσφατο πρώτο). Το κάθε αίτημα αναπαρίσταται με μία κάρτα, στην οποία αναφέρεται ο τύπος του, η ημερομηνία εφαρμογής, ο κωδικός του και η κατάσταση έγκρισης.

![Η Οθόνη αιτημάτων: σκαρίφημα και πρωτότυπα](3-design/figures/requestsPagePersonal.pdf){#fig:design:prototypes:requestsPagePersonal}

Στην περίπτωση που ο τρέχων χρήστης διαθέτει δικαιώματα διευθυντή (manager) ή διαχειριστή (administrator) και είναι προϊστάμενος τουλάχιστον μίας ομάδας, έχει τη δυνατότητα να δει τα αιτήματα όλων των υφισταμένων του, καθώς και να τα αποδεχτεί ή απορρίψει (Εικόνα @fig:design:prototypes:requestsPageTeam).

![Η Οθόνη αιτημάτων για αιτήματα ομάδας: σκαρίφημα και πρωτότυπα](3-design/figures/requestsPageTeam.pdf){#fig:design:prototypes:requestsPageTeam}

Πατώντας στην κάρτα ανοίγει το Φύλλο αιτήματος, το οποίο περιέχει αναλυτικές πληροφορίες για το αίτημα που επέλεξε να δει ο χρήστης, όπως την ημερομηνία υποβολής, τον εργαζόμενο που υπέβαλε το αίτημα, τις ώρες ισχύος του αιτήματος και το σχόλιο που άφησε ο εργαζόμενος. Επιπλέον, παρουσιάζονται τα στοιχεία της έγκρισης του αιτήματος, όπως τον προϊστάμενο που αποδέχτηκε ή απέρριψε το αίτημα, την ημερομηνία έγκρισης και το σχόλιο που άφησε ο προϊστάμενος.

![Το Φύλλο αιτήματος: σκαρίφημα και πρωτότυπα](3-design/figures/requestSheet.pdf){#fig:design:prototypes:requestSheet}

Στην περίπτωση που ο τρέχων χρήστης διαθέτει δικαιώματα διευθυντή (manager) ή διαχειριστή (administrator) και το αίτημα δεν είναι εγκεκριμένο, το Φύλλο αιτήματος δίνει τη δυνατότητα στον χρήστη να το αποδεχτεί ή να το απορρίψει, αφήνοντας ένα σχόλιο για τον εργαζόμενο που το υπέβαλε (Εικόνα @fig:design:prototypes:requestSheetForReview)

![Το Φύλλο αιτήματος για αίτημα προς έγκριση: σκαρίφημα και πρωτότυπα](3-design/figures/requestSheetForReview.pdf){#fig:design:prototypes:requestSheetForReview}

### Οδηγός νέου αιτήματος (New request wizard) {#sec:design:prototypes:requestWizard}

Η διαδικασία υποβολής νέου αιτήματος παρέχεται στον χρήστη επίσης στη μορφή οδηγού (wizard).

#### Βήμα 1: Επιλογή τύπου αιτήματος {.unnumbered}

Το πρώτο βήμα του οδηγού είναι η επιλογή τύπου αιτήματος. Ο χρήστης καλείται να επιλέξει μεταξύ αιτήματος άδειας ή αιτήματος ανταλλαγής βάρδιας (Εικόνα @fig:design:prototypes:requestWizard:step1).

![Οδηγός αιτήματος: Βήμα 1: σκαρίφημα και πρωτότυπα](3-design/figures/requestWizard_step1.pdf){#fig:design:prototypes:requestWizard:step1}

#### Βήμα 2 (Αίτημα άδειας): Επιλογή λεπτομερειών {.unnumbered}

Εάν ο χρήστης επιλέξει αίτημα άδειας, το επόμενο βήμα είναι η επιλογή ημερομηνιών και ωρών ισχύος. Εδώ, ο χρήστης μπορεί είτε να επιλέξει ένα εύρος πολλών ημερών, και άρα να αιτηθεί άδεια, είτε να επιλέξει μία μόνο ημέρα, και άρα να αιτηθεί ρεπό. Στην περίπτωση αυτή, μπορεί να αιτηθεί είτε για ολόκληρη την ημέρα, είτε για λίγες ώρες, καθορίζοντας ώρες έναρξης και λήξης (Εικόνα @fig:design:prototypes:requestWizard:step2:timeOff)

![Οδηγός αιτήματος: Βήμα 2 (αίτημα άδειας): σκαρίφημα και πρωτότυπα](3-design/figures/requestWizard_step2_timeOff.pdf){#fig:design:prototypes:requestWizard:step2:timeOff}

#### Βήματα 2-3 (Αίτημα ανταλλαγής βαρδιών): Επιλογή βαρδιών {.unnumbered}

Εάν ο χρήστης επιλέξει αίτημα ανταλλαγής βαρδιών, τα επόμενα βήματα είναι η επιλογή των βαρδιών. Στο δεύτερο βήμα, στον οδηγό εμφανίζεται η Ατομική προβολή της Οθόνης προγράμματος, ώστε ο χρήστης να επιλέξει προς ανταλλαγή μία βάρδια που του έχει ανατεθεί (Εικόνα @fig:design:prototypes:requestWizard:step2:exchange). Στο τρίτο βήμα, στον οδηγό εμφανίζεται η Ομαδική προβολή της Οθόνης προγράμματος, για την ομάδα στην οποία ανήκει η βάρδια που επέλεξε προηγουμένως ο χρήστης. Πατώντας πάνω σε κάποιο κελί, ο χρήστης μπορεί να επιλέξει τη βάρδια που επιθυμεί να αναλάβει, και επιπλέον τον συνάδελφο με τον οποίο θα πραγματοποιήσει την ανταλλαγή (Εικόνα @fig:design:prototypes:requestWizard:step2:exchange).

![Οδηγός αιτήματος: Βήματα 2-3 (αίτημα ανταλλαγής βαρδιών): πρωτότυπα](3-design/figures/requestWizard_step2_exchange.pdf){#fig:design:prototypes:requestWizard:step2:exchange}

#### Βήμα 3/4: Επισκόπηση και υποβολή {.unnumbered}

Στο τελευταίο βήμα, στον χρήστη εμφανίζεται μία επισκόπηση του αιτήματος που έχει δημιουργήσει και στο οποίο μπορεί να προσθέσει ένα σχόλιο. Ουσιαστικά, πρόκειται για το Φύλλο αιτήματος, όπως παρουσιάστηκε στην Ενότητα @sec:design:prototypes:requestsPage (Εικόνα @fig:design:prototypes:requestWizard:step3).

![Οδηγός αιτήματος: Βήμα 3/4: πρωτότυπα](3-design/figures/requestWizard_step3.pdf){#fig:design:prototypes:requestWizard:step3}

Πατώντας *Υποβολή (Submit)* το αίτημα του χρήστη καταχωρείται, οι προϊστάμενοί του ειδοποιούνται και στον χρήστη εμφανίζεται μήνυμα επιτυχίας (Εικόνα @fig:design:prototypes:requestWizard:submit). Έπειτα, γίνεται επιστροφή στην Οθόνη αιτημάτων.

![Οδηγός αιτήματος: Ολοκλήρωση: σκαρίφημα και πρωτότυπα](3-design/figures/requestWizard_submit.pdf){#fig:design:prototypes:requestWizard:submit}

### Οθόνη ρυθμίσεων (Settings page) {#sec:design:prototypes:settingsPage}

Η Οθόνη ρυθμίσεων (Εικόνα @fig:design:prototypes:settingsPage) εξυπηρετεί τρεις σκοπούς:

- την προβολή και διαχείριση του προφίλ του τρέχοντος χρήστη,
- την εναλλαγή του τρέχοντος οργανισμού, σε περίπτωση που ο χρήστης ανήκει σε περισσότερους από έναν οργανισμούς,
- τη διαχείριση του οργανισμού, σε περίπτωση που ο χρήστης διαθέτει δικαιώματα διευθυντή (manager) ή διαχειριστή (administrator).

Η οθόνη αυτή παρέχει την πρόσβαση στις επιμέρους οθόνες τοποθεσιών, ομάδων, εργαζομένων, περιορισμών βαρδιών εργαζομένου, προτιμήσεων βαρδιών εργαζομένου και προτιμήσεων συναδέλφων εργαζομένου.

![Η Οθόνη ρυθμίσεων: σκαρίφημα και πρωτότυπα](3-design/figures/settingsPage.pdf){#fig:design:prototypes:settingsPage}

### Οθόνη τοποθεσιών (Locations page) {#sec:design:prototypes:locationsPage}

Στην Οθόνη τοποθεσιών (Εικόνες @fig:design:prototypes:locationsPage και @fig:design:prototypes:locationPage) έχουν πρόσβαση μόνο οι διαχειριστές (administrators) του οργανισμού. Σε αυτή την οθόνη, ο χρήστης μπορεί να επεξεργάζεται τοποθεσίες του οργανισμού. Ο κάθε οργανισμός αποτελείται από μία ή περισσότερες τοποθεσίες, οι οποίες περιλαμβάνουν ομάδες. Τα δεδομένα της τοποθεσίας περιλαμβάνουν το όνομα, την περιγραφή (προαιρετικά), τη διεύθυνσή της, καθώς και μία φωτογραφία και τις ομάδες που αυτή περιλαμβάνει.

![Η Οθόνη τοποθεσιών: πρωτότυπα](3-design/figures/locationsPage.pdf){#fig:design:prototypes:locationsPage}

![Η Οθόνη επεξεργασίας τοποθεσίας: πρωτότυπα](3-design/figures/locationPage.pdf){#fig:design:prototypes:locationPage}

### Οθόνη ομάδων (Teams page) {#sec:design:prototypes:teamsPage}

Στην Οθόνη ομάδων (Εικόνες @fig:design:prototypes:teamsPage και @fig:design:prototypes:teamPage) έχουν πρόσβαση μόνο οι διαχειριστές (administrators) του οργανισμού. Σε αυτή την οθόνη, ο χρήστης μπορεί να επεξεργάζεται ομάδες του οργανισμού. Η κάθε ομάδα αποτελείται από το όνομά της, την τοποθεσία στην οποία ανήκει, μία φωτογραφία, ένα χρώμα που χρησιμοποιείται στον χρωματικό κώδικα της Οθόνης προγράμματος. Επιπλέον, στην οθόνη αυτή φαίνονται επίσης τα μέλη και οι διευθυντές της ομάδας, καθώς επίσης και οι τύποι βαρδιών που η ομάδα περιλαμβάνει. Από εδώ, υπάρχει επίσης η δυνατότητα επεξεργασίας των τύπων βαρδιών (Εικόνα @fig:design:prototypes:shiftTypeSheet).

![Η Οθόνη ομάδων: πρωτότυπα](3-design/figures/teamsPage.pdf){#fig:design:prototypes:teamsPage}

![Η Οθόνη επεξεργασίας ομάδας: πρωτότυπα](3-design/figures/teamPage.pdf){#fig:design:prototypes:teamPage}

![Το Φύλλο τύπου βαρδιών: πρωτότυπα](3-design/figures/shiftTypeSheet.pdf){#fig:design:prototypes:shiftTypeSheet}

### Οθόνη εργαζομένων (Employees page) {#sec:design:prototypes:employeesPage}

Στην Οθόνη εργαζομένων (Εικόνες @fig:design:prototypes:employeesPage και @fig:design:prototypes:employeePage) έχουν πρόσβαση μόνο οι διαχειριστές (administrators) του οργανισμού. Σε αυτή την οθόνη, ο χρήστης μπορεί να δει μία λίστα με όλους τους εργαζομένους του οργανισμού και να τους επεξεργαστεί. Οι πληροφορίες κάθε υπαλλήλου περιλαμβάνουν το όνομα και το επώνυμό του, το φύλο του (που χρησιμοποιείται στην Ελληνική μετάφραση), τα δικαιώματά του (χρήστης, διευθυντής ή διαχειριστής), τις ομάδες στις οποίες ανήκει και τις οποίες διαχειρίζεται, τους περιορισμούς βαρδιών, τις προτιμήσεις βαρδιών και τις προτιμήσεις συναδέλφων.

![Η Οθόνη εργαζομένων: πρωτότυπα](3-design/figures/employeesPage.pdf){#fig:design:prototypes:employeesPage}

![Η Οθόνη επεξεργασίας εργαζομένου: πρωτότυπα](3-design/figures/employeePage.pdf){#fig:design:prototypes:employeePage}

### Οθόνη συμμετοχής εργαζομένου σε ομάδες (Employee team membership page) {#sec:design:prototypes:teamMembershipPage}

Στην Οθόνη συμμετοχής εργαζομένου σε ομάδες (Εικόνα @fig:design:prototypes:teamMembershipPage) έχουν πρόσβαση μόνο οι διαχειριστές (administrators) του οργανισμού. Σε αυτή την οθόνη, ο χρήστης μπορεί να επιλέξει σε ποιες ομάδες ανήκει ο επιλεγμένος εργαζόμενος και ποιες αυτός διαχειρίζεται.

![Η Οθόνη συμμετοχής εργαζομένου σε ομάδες: πρωτότυπα](3-design/figures/teamMembershipPage.pdf){#fig:design:prototypes:teamMembershipPage}

### Οθόνη περιορισμών βαρδιών εργαζομένου (Shift constraints page) {#sec:design:prototypes:shiftConstraintsPage}

Στην Οθόνη περιορισμών βαρδιών εργαζομένου (Εικόνες @fig:design:prototypes:shiftConstraintsPage και @fig:design:prototypes:shiftConstraintSheet) έχουν πρόσβαση μόνο οι διευθυντές (managers) και οι διαχειριστές (administrators) του οργανισμού. Σε αυτή την οθόνη, ο χρήστης μπορεί να ορίσει τους κανόνες που διέπουν την αυτόματη ανάθεση του εργαζομένου σε βάρδιες. Ο κάθε κανόνας-περιορισμός εκφράζεται με τη μορφή: *Ο ... πρέπει να / να μην εργάζεται, τις ημέρες ..., στην ομάδα ..., στη βάρδια ... .*

![Η Οθόνη περιορισμών βαρδιών εργαζομένου: πρωτότυπα](3-design/figures/shiftConstraintsPage.pdf){#fig:design:prototypes:shiftConstraintsPage}

![Η Οθόνη επεξεργασίας περιορισμού βαρδιών εργαζομένου: πρωτότυπα](3-design/figures/shiftConstraintSheet.pdf){#fig:design:prototypes:shiftConstraintSheet}

### Οθόνη προτιμήσεων βαρδιών εργαζομένου (Shift preferences page) {#sec:design:prototypes:shiftPreferencesPage}

Στην Οθόνη προτιμήσεων βαρδιών εργαζομένου (Εικόνα @fig:design:prototypes:shiftPreferencesPage) έχει πρόσβαση μόνο ο τρέχων χρήστης για τον λογαριασμό του. Σε αυτή την οθόνη, ο χρήστης μπορεί να ορίσει τις προτιμήσεις σε βάρδιες, με βάση τις οποίες γίνεται η αυτόματη ανάθεσή του σε βάρδιες. Η κάθε προτίμηση αποτελείται από το όνομα της βάρδιας και μία τιμή του συντελεστή προτίμησης. Ο συντελεστής προτίμησης μπορεί να είναι είτε θετικός (οπότε ο χρήστης προτιμά να εργάζεται στη συγκεκριμένη βάρδια), είτε αρνητικός (οπότε ο χρήστης προτιμά να μην εργάζεται στη συγκεκριμένη βάρδια). Η επιλογή γίνεται από έναν δρομέα, με τρία εικονίδια προσώπου: στην αριστερή άκρη ένα κακοδιάθετο, κόκκινο πρόσωπο (που εκφράζει αρνητικά συναισθήματα), στη δεξιά άκρη ένα καλοδιάθετο, πράσινο πρόσωπο (που εκφράζει θετικά συναισθήματα) και στη μέση ένα ουδέτερο, κίτρινο πρόσωπο (που εκφράζει ουδέτερη στάση).

![Η Οθόνη προτιμήσεων βαρδιών εργαζομένου: σκαρίφημα και πρωτότυπα](3-design/figures/shiftPreferencesPage.pdf){#fig:design:prototypes:shiftPreferencesPage}

### Οθόνη προτιμήσεων συναδέλφων εργαζομένου (Colleague preferences page) {#sec:design:prototypes:colleaguePreferencesPage}

Στην Οθόνη προτιμήσεων συναδέλφων εργαζομένου (Εικόνα @fig:design:prototypes:colleaguePreferencesPage) έχει πρόσβαση μόνο ο τρέχων χρήστης για τον λογαριασμό του. Όπως και στην Οθόνη προτιμήσεων βαρδιών εργαζομένου, ο χρήστης μπορεί με την ίδια ακριβώς διαδικασία να καθορίσει με ποιους συναδέλφους προτιμά να εργάζεται και με ποιους όχι, επιλέγοντας από μία λίστα με τους εργαζόμενους, με τους οποίους βρίσκονται στις ίδιες ομάδες.

![Η Οθόνη προτιμήσεων συναδέλφων εργαζομένου: σκαρίφημα και πρωτότυπα](3-design/figures/colleaguePreferencesPage.pdf){#fig:design:prototypes:colleaguePreferencesPage}
