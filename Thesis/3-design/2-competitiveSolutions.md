## Μελέτη ανταγωνιστικών λύσεων {#sec:design:competitiveSolutions}

Έχοντας ολοκληρώσει την ανάλυση των απαιτήσεων της εφαρμογής μας και προτού ξεκινήσουμε τη σχεδίαση της διεπαφής, μελετήσαμε υπάρχουσες λύσεις για τη διαχείριση του προγράμματος εργασίας του προσωπικού σε μία επιχείρηση. Για κάθε μία από τις εφαρμογές αυτές, εξετάσαμε ποιες λειτουργίες προσφέρουν στους χρήστες, καθώς και πώς οργανώνονται τα επιμέρους βήματα των λειτουργιών αυτών. Σταθήκαμε ιδιαίτερα στην οπτική παρουσίαση του περιεχομένου και στις ενέργειες που καλούνται να εκτελέσουν οι χρήστες. Τελικά, συνδυάσαμε στοιχεία από τις υπάρχουσες εφαρμογές, επιλέγοντας αυτά που κρίναμε πως βρίσκονται πιο κοντά στο νοητικό μοντέλο των χρηστών. Με τον τρόπο αυτό, προσπαθούμε η εκμάθηση του συστήματος από τους χρήστες να είναι όσο το δυνατόν πιο ομαλή.

### When I Work {#sec:design:competitiveSolutions:whenIWork}

Το [When I Work](https://wheniwork.com/) είναι μία εφαρμογή διαχείρισης προσωπικού, για επιχειρήσεις στις οποίες η εργασία οργανώνεται κατά βάρδιες. Οι λειτουργίες που υποστηρίζει περιλαμβάνουν:

- τον χρονοπρογραμματισμό εργασίας για τους υπαλλήλους,
- την παρακολούθηση της εργασίας (ψηφιακή κάρτα), καταγράφοντας ώρες εργασίας, διαλείμματα και αργίες,
- την επικοινωνία μεταξύ εργαζομένων σε μία πλατφόρμα μηνυμάτων και
- την υποστήριξη πληρωμών για τους εργαζόμενους.

Οι σχεδιαστές του When I Work έχουν δώσει μεγάλη έμφαση στην εύκολη ρύθμιση της εφαρμογής, ώστε να τεθεί σε λειτουργία από την πρώτη μέρα υιοθέτησης της από μία επιχείρηση. Ταυτόχρονα, εστιάζουν στην αυτοματοποίηση των λειτουργιών, χωρίς να χρειάζεται η παρέμβαση ανθρώπου, μειώνοντας τον χρόνο που αφιερώνουν στον χρονοπρογραμματισμό οι προϊστάμενοι.

Η εφαρμογή διαθέτει online έκδοση, προσβάσιμη από έναν περιηγητή (browser), αλλά και εκδόσεις που εγκαθίστανται σε συσκευές Android και iOS.

![Η online έκδοση της εφαρμογής When I Work (πηγή: [wheniwork.com](https://wheniwork.com/))](3-design/figures/whenIWork.jpg){#fig:design:competitiveSolutions:whenIWork}

### Homebase {#sec:design:competitiveSolutions:homebase}

Το [Homebase](https://joinhomebase.com/) είναι μία ολιστική εφαρμογή διαχείρισης προσωπικού μίας επιχείρησης, της οποίας οι λειτουργίες εκτείνονται πέρα από τον χρονοπρογραμματισμό βαρδιών. Επιπλέον, περιλαμβάνουν:

- Επισκόπηση της κατάστασης εργασίας του προσωπικού και εξαγωγή στατιστικών
- Πληρωμές
- Διαχείριση προσλήψεων και εκπαίδευσης
- Επικοινωνία
- Λειτουργίες ανθρωπίνου δυναμικού και ευχαρίστησης εργαζομένων

![Η εφαρμογή Homebase (πηγή: [joinhomebase.com](https://joinhomebase.com/))](3-design/figures/homebase.jpg){#fig:design:competitiveSolutions:homebase}

### Planday {#sec:design:competitiveSolutions:planday}

Το [Planday](https://www.planday.com/) είναι ακόμα μία εφαρμογή που περιλαμβάνει όλες τις παραπάνω λειτουργίες, αλλά επικεντρώνεται κυρίως στην επεκτασιμότητα σε πολλούς κλάδους επιχειρήσεων, όπως λιανική, τουρισμό, υγεία κ.λπ., αλλά και σε επιχειρήσεις διαφορετικού μεγέθους. Υποστηρίζει επίσης τη διαλειτουργικότητα με άλλες εφαρμογές, προσφέροντας στους προγραμματιστές ένα δημόσια διαθέσιμο API.

![Η εφαρμογή Planday (πηγή: [planday.com](https://planday.com/))](3-design/figures/planday.jpg){#fig:design:competitiveSolutions:planday width=75%}

### 7shifts {#sec:design:competitiveSolutions:7shifts}

Το [7shifts](https://www.7shifts.com/) είναι μία πλατφόρμα διαχείρισης προσωπικού για εστιατόρια. Σκοπός του είναι η απλοποίηση του χρονοπρογραμματισμού εργασίας, υποστηρίζοντας παρόμοιες λειτουργίες με τις προαναφερθείσες λύσεις.

![Η εφαρμογή 7shifts (πηγή: [7shifts.com](https://www.7shifts.com/))](3-design/figures/7shifts.jpg){#fig:design:competitiveSolutions:7shifts width=60%}
