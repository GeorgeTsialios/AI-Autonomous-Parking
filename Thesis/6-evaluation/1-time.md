## Σύγκριση αλγορίθμων ως προς τον χρόνο εκπαίδευσης {#sec:evaluation:time}

Ο χρόνος εκπαίδευσης είναι μία ιδιαίτερα χρήσιμη μετρική της αποδοτικότητας (*efficiency*) των αλγορίθμων, καθώς αποτελεί ένδειξη του υπολογιστικού κόστους τους. 

Αρχικά, αξίζει να διευκρίνισουμε γιατί επιλέγουμε τη μετρική του χρόνου εκπαίδευσης, έναντι των βημάτων εκπαίδευσης. Ο λόγος είναι, πως η πολυπλοκότητα κάθε αλγορίθμου μεταβάλλει τον χρόνο που απαιτεί ένα βήμα της εκπαίδευσης. Με άλλα λόγια, στον ίδιο αριθμό βημάτων, δύο διαφορετικοί αλγόριθμοι, μπορεί να έχουν εκπαιδευτεί για διαφορετικό χρονικό διάστημα. Συνεπώς, δεν είναι δίκαιο να συγκρίνουμε τον αριθμό των βημάτων μεταξύ των αλγορίθμων, καθώς δεν αποτελεί αντικειμενικό μέτρο. Αντίθετα, ο χρόνος εκπαίδευσης είναι μία πιο αντικειμενική μετρική, καθώς εξαρτάται από την υπολογιστική ισχύ του συστήματος, την πολυπλοκότητα του προβλήματος και την αποδοτικότητα του αλγορίθμου.

Επομένως, αν διατηρήσουμε σταθερές τις πρώτες δύο παραμέτρους, μπορούμε να εκτιμήσουμε με ασφάλεια την αποδοτικότητα των αλγορίθμων. Ωστόσο, στα πλαίσια της εργασίας, χρησιμοποιηθήκαν διαφορετικά μηχανήματα για τις εκπαιδεύσεις των πρακτόρων, όπως αναλύθηκε στην *Ενότητα @sec:training:compute*. Για αυτό, στα γραφήματα που ακολουθούν, κανονικοποιήσαμε τον χρόνο κάθε εκπαίδευσης στον αντίστοιχο που θα απαιτούνταν, εφόσον χρησιμοποιούταν η GPU:  NVIDIA GeForce MX110. Με τον τρόπο αυτό, είμαστε σε θέση να διεξάγουμε μία δίκαιη σύγκριση των χρόνων εκπαίδευσης.

### Επίπεδο δυσκολίας 3 - Άμεση στάθμευση

Στην *Εικόνα @fig:evaluation:time:training-time3*, παρουσιάζονται οι χρόνοι εκπαίδευσης των καλύτερων πρακτόρων κάθε αλγορίθμου στο επίπεδο δυσκολίας 3, σε ημέρες. Στην εικόνα περιλαμβάνονται μόνο οι αλγόριθμοι που πέτυχαν ικανοποιητικά αποτελέσματα στο επίπεδο αυτό.

![Χρόνοι εκπαίδευσης των καλύτερων πρακτόρων κάθε αλγορίθμου στο επίπεδο δυσκολίας 3.](6-evaluation/figures/training-time3.png){width=75% #fig:evaluation:time:training-time3}

Παρατηρούμε πως οι αλγόριθμοι δράστη-κριτή χρειάστηκαν σημαντικά λιγότερο χρόνο για την εκπαίδευση τους, σε σχέση με τον αλγόριθμο βελτιστοποίησης πολιτικής PPO. Αυτό βέβαια, μάλλον οφείλεται στην πολυπλοκότητα του προβλήματος αυτόματης στάθμευσης, η οποία παρέτεινε την εκπαίδευση του αλγορίθμου PPO, και όχι στο υπολογιστικό κόστος κάθε αλγορίθμου.

Ακόμα, εξετάζοντας τους αλγορίθμους δράστη-κριτή μεταξύ τους, παρατηρούμε πως ο αλγορίθμος DDPG χρειάστηκε τον μικρότερο χρόνο, κάτι που είναι λογικό, καθώς είναι ο πιο απλός αλγόριθμος της κατηγορίας. Αντίθετα, ο αλγόριθμος TD3 χρειάστηκε τον μεγαλύτερο χρόνο, κάτι που επιβεβαιώνει τον αυξημένο υπολογιστικό φόρτο του αλγορίθμου.

### Επίπεδο δυσκολίας 4 - Κανονική στάθμευση

Στην *Εικόνα @fig:evaluation:time:training-time4*, παρουσιάζονται οι χρόνοι εκπαίδευσης των καλύτερων πρακτόρων κάθε αλγορίθμου στο επίπεδο δυσκολίας 4, σε ημέρες. Στην εικόνα περιλαμβάνονται μόνο οι αλγόριθμοι που πέτυχαν ικανοποιητικά αποτελέσματα στο επίπεδο αυτό και για αυτό, ο αλγόριθμος PPO απουσιάζει.

![Χρόνοι εκπαίδευσης των καλύτερων πρακτόρων κάθε αλγορίθμου στο επίπεδο δυσκολίας 4.](6-evaluation/figures/training-time4.png){width=75% #fig:evaluation:time:training-time4}

Βλέπουμε πως η σχέση μεταξύ των αλγορίθμων DDPG και TD3 είναι ίδια με πριν, κι επομένως επαληθεύονται οι παρατηρήσεις που έγιναν προηγουμένως. Ωστόσο, είναι αξιοσημείωτο πως στην προκειμένη περίπτωση, ο αλγόριθμος SAC χρειάστηκε τον μικρότερο χρόνο για την επιτυχή εκπαίδευση του πράκτορα. 