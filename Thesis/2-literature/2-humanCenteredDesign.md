## Ανθρωποκεντρικός σχεδιασμός εφαρμογών {#sec:literature:humanCenteredDesign}

Η σχεδίαση διαδραστικών συστημάτων (interactive systems design) είναι μία επιστήμη, η οποία έκανε την εμφάνισή της τη δεκαετία του 1970. Είναι μία διαδικασία επίλυσης προβλημάτων, με σκοπό την παραγωγή όχι μόνο της ενδιάμεσης αναπαράστασης (σχεδίου), αλλά και του ίδιου του διαδραστικού μέσου, κατ' αναλογία με άλλους κλάδους της μηχανικής. Η διαδικασία αυτή κατευθύνεται από τους στόχους των χρηστών και τον τρόπο που αυτοί πρόκειται να χρησιμοποιήσουν τη λύση του προβλήματος [@Avouris2018].

Ως **ανθρωποκεντρικός (human-centered)** ή **χρηστοκεντρικός σχεδιασμός (user-centered design)** ορίζονται οι μέθοδοι ανάπτυξης διαδραστικών συστημάτων που έχουν αναπτυχθεί στο πλαίσιο της επιστήμης της αλληλεπίδρασης ανθρώπου - υπολογιστή (human - computer interaction) και οι οποίες δίνουν έμφαση στη μελέτη του ανθρώπου - χρήστη και τοποθετούν τον ίδιο και τις ανάγκες του στο κέντρο της διαδικασίας σχεδίασης του προϊόντος, τόσο κατά την ανάλυση, τη σχεδίαση και την αξιολόγησή του.

### Μοντέλα ανάπτυξης λογισμικού {#sec:literature:humanCenteredDesign:models}

Με την πρόοδο του χρόνου και την έντονη ανάπτυξη της συγκεκριμένης επιστήμης, έχουν δημιουργηθεί διαφορετικά πρότυπα που καθοδηγούν τη σχεδίαση ενός τέτοιου συστήματος, τα οποία ονομάζονται **μοντέλα ανάπτυξης** ή **κύκλος ζωής συστημάτων λογισμικού**. Το παραδοσιακό μοντέλο ανάπτυξης λογισμικού είναι το **μοντέλο καταρράκτη (waterfall model)**, το οποίο συνιστά με ακολουθία διαδοχικών βημάτων (Εικόνα @fig:literature:humanCenteredDesign:models:waterfall). Αν και το μοντέλο αυτό περιγράφει σαφώς τις φάσεις ανάπτυξης ενός προϊόντος, εντούτοις, το βασικότερο πρόβλημα είναι η αδυναμία λεπτομερούς προδιαγραφής ενός προϊόντος πριν την υλοποίησή του [@Avouris2018].

![Το μοντέλο καταρράκτη](2-literature/figures/waterfall.pdf){#fig:literature:humanCenteredDesign:models:waterfall width=75%}

Το **ελικοειδές μοντέλο (spiral model)** αντιμετωπίζει τα προβλήματα του μοντέλου καταρράκτη, επαναλαμβάνοντας τα επιμέρους στάδιά του, σε μία διαδικασία διαδοχικών βελτιώσεων του αρχικού πρωτοτύπου (Εικόνα @fig:literature:humanCenteredDesign:models:spiral). Κάθε νέο πρωτότυπο που δημιουργείται, αξιολογείται με βάση τις αρχικές απαιτήσεις, και βελτιώνεται διαρκώς, με έναν αυξανόμενο βαθμό λεπτομέρειας [@Avouris2018].

![Το ελικοειδές μοντέλο](2-literature/figures/spiralModel.pdf){#fig:literature:humanCenteredDesign:models:spiral width=75%}

Στο **αστεροειδές μοντέλο (star model)**, αντίθετα με τα δύο προαναφερθέντα, δεν είναι απαραίτητη η αυστηρή ακολουθία των επιμέρους βημάτων (Εικόνα @fig:literature:humanCenteredDesign:models:star). Η διαδικασία σχεδίασης περιστρέφεται γύρω από την αξιολόγηση του συστήματος, ως κεντρική δραστηριότητα του μοντέλου, ενώ οι επιμέρους φάσεις (ανάλυση, σχεδίαση, υλοποίηση) μπορούν να ακολουθηθούν με οποιαδήποτε σειρά και από οποιοδήποτε σημείο έναρξης, αρκεί να συμπληρώνονται από μία φάση αξιολόγησης, είτε μέσω χρηστών του συστήματος, είτε μέσω ειδικών.

![Το αστεροειδές μοντέλο](2-literature/figures/starModel.pdf){#fig:literature:humanCenteredDesign:models:star width=75%}

Ο ενδιαφερόμενος γύρω από τον ανθρωποκεντρικό σχεδιασμό εφαρμογών αναγνώστης μπορεί να ανατρέξει σε σχετικά συγγράμματα, όπως το [@Avouris2018] για περισσότερες λεπτομέρειες, εις βάθος ανάλυση των προαναφερθέντων και παρουσίαση επιπλέον μοντέλων σχεδιασμού. Καθ' όλη την έκταση της παρούσας εργασίας, εφαρμόζονται οι τεχνικές και οι πρακτικές του ανθρωποκεντρικού σχεδιασμού, τόσο κατά την ανάλυση του προβλήματος που η εφαρμογή καλείται να επιλύσει (βλ. Ενότητα @sec:design:analysis), τη σχεδίαση της εφαρμογής καθεαυτής (βλ. Ενότητες @sec:design:designChoices και @sec:design:prototypes), την υλοποίησή της (βλ. Κεφάλαιο @sec:implementation) και την αξιολόγησή της (βλ. Κεφάλαιο @sec:evaluation).

### Ευχρηστία συστήματος {#sec:literature:humanCenteredDesign:usability}

Όπως αναφέρθηκε προηγουμένως, αρχή του ανθρωποκεντρικού σχεδιασμού είναι η διαδικασία σχεδίασης συστημάτων που τοποθετεί στο κέντρο τον άνθρωπο - χρήστη και τις ανάγκες του. Με άλλα λόγια, σκοπός αυτής της διαδικασίας είναι η σχεδίαση ενός συστήματος φιλικού προς τους χρήστες, δηλαδή ένα σύστημα το οποίο αυτοί θα μπορούν να χρησιμοποιούν με ευκολία. Ένα τέτοιο σύστημα ονομάζεται εύχρηστο. Για να ορίσουμε την **ευχρηστία (usability)** ενός συστήματος, χρειάζεται να γνωρίζουμε 3 δεδομένα [@Avouris2018]:

- Τους **χρήστες (users)**, οι οποίοι χρησιμοποιούν το σύστημα. Πρέπει να ορίσουμε το προφίλ των συγκεκριμένων ανθρώπων, καταγράφοντας χαρακτηριστικά τους, όπως το επίπεδο γνώσεών τους γύρω από υπολογιστές.
- Τις **εργασίες (tasks)**, τις οποίες οι άνθρωποι επιτελούν ή θα ήθελαν να επιτελέσουν μέσα από το σύστημα. Επομένως, μας ενδιαφέρουν οι στόχοι τους, δηλαδή οι λόγοι για τους οποίους χρησιμοποιούν το σύστημα.
- Το **πλαίσιο (context)**, δηλαδή τις συνθήκες κάτω από τις οποίες χρησιμοποιούν οι χρήστες το σύστημα. Για παράδειγμα, το περιβάλλον αποτελεί σημαντικό φυσικό πλαίσιο. Αν ο χώρος στον οποίο γίνεται συνήθως η χρήση μίας εφαρμογής είναι θορυβώδης (π.χ. ένα εργοστάσιο), τότε οι ηχητικές ειδοποιήσεις (*sound notifications*) δεν αποτελούν καλή λύση για την εφαρμογή, καθώς ενδέχεται οι χρήστες να μην τις αντιλαμβάνονται.

Τότε, είμαστε σε θέση να αποφανθούμε για την ευχρηστία μίας εφαρμογής σε 3 επίπεδα [@Avouris2018]:

- **Αποτελεσματικότητα (effectiveness)**, δηλαδή καταγράφουμε το πόσο καλά πετυχαίνει τις εργασίες των χρηστών.
- **Αποδοτικότητα (efficiency)** με την οποία γίνονται οι εργασίες αυτές. Συνήθως, η μετρική που μας ενδιαφέρει είναι ο χρόνος εκπλήρωσης των εργασιών. Έτσι, μπορούμε εύκολα να μετρήσουμε την αποδοτικότητα ενός συστήματος, χρησιμοποιώντας ένα χρονόμετρο.
- **Υποκειμενική ικανοποίηση (user satisfaction)**, δηλαδή την τελική εντύπωση που αφήνει το σύστημα στους χρήστες. Ο μόνος τρόπος για να αξιολογήσουμε την υποκειμενική ικανοποίηση των χρηστών είναι να λάβουμε ανάδραση (*feedback*) από αυτούς, μέσω μεθόδων όπως ερωτηματολόγια, συνεντεύξεις, ομάδες εστίασης κ.λπ.

Ο στόχος του ανθρωποκεντρικού σχεδιασμού, ωστόσο, δεν περιορίζεται μονάχα στην επίτευξη της ευχρηστίας του συστήματος, αλλά στην προσφορά μιας καθ' όλα θετικής εμπειρίας χρήστη (*User Experience*). Η εμπειρία χρήστη περιλαμβάνει ως υποσύνολό της την ευχρηστία, μαζί με τις ακόλουθες έννοιες [@Avouris2018]:

- **Ευρεσιμότητα (findability)**: η ευκολία εύρεσης λειτουργιών της εφαρμογής από τους χρήστες.
- **Προσβασιμότητα (accessibility)**: η δυνατότητα χρήσης της εφαρμογής από όλους τους ανθρώπους, συμπεριλαμβανομένων αυτών με ειδικές ανάγκες, όπως προβλήματα όρασης.
- **Αξιοπιστία (credibility)**: ορθότητα του περιεχομένου και των πληροφοριών που προσφέρει η εφαρμογή.
- **Αισθητική (desirability)**: οπτικός σχεδιασμός που αναδεικνύει την εφαρμογή και την κάνει ελκυστική προς τους χρήστες.
- **Χρησιμότητα (usefulness)**: σχετίζεται με το πόσο ωφέλιμες είναι οι λειτουργίες της εφαρμογής για τους χρήστες.

Ο παραπάνω ορισμός αποτυπώνεται εν συντομία στο **UX honeycomb**, ένα σχεδιάγραμμα που παρουσιάστηκε από τον Peter Morville το 2004 [@Morville2004] και παριστάνεται στην Εικόνα @fig:literature:humanCenteredDesign:usability:honeycomb.

![UX honeycomb](2-literature/figures/UXhoneycomb.pdf){#fig:literature:humanCenteredDesign:usability:honeycomb width=50%}

### Κανόνες μέτρησης ευχρηστίας {#sec:literature:humanCenteredDesign:rules}

Το 1994 ο Nielsen πρότεινε ένα σύνολο από γενικούς κανόνες, με σκοπό τη μέτρηση της ευχρηστίας μίας εφαρμογής. Οι κανόνες αυτοί χρησιμοποιούνται κυρίως κατά τη διαδικασία της ευρετικής αξιολόγησης (heuristic evaluation) και αναφέρονται παρακάτω [@Nielsen1994]:

1. Παροχή **ανάδρασης** της κατάστασης του συστήματος
1. Χρήση κατανοητής προς τους χρήστες **γλώσσας**
1. Παροχή εύκολων και σαφών **εξόδων διαφυγής**
1. Διατήρηση **συνέπειας** και συνέχειας, χρήση standards
1. Σχεδιασμός για **αποτροπή σφαλμάτων** χρήστη
1. **Ελαχιστοποίηση μνημονικού φορτίου** χρήστη
1. Προσαρμοστικότητα, παροχή **συντομεύσεων**
1. **Μινιμαλισμός**, αποφυγή περιττών στοιχείων
1. Παροχή **σαφών μηνυμάτων λάθους**
1. Επαρκής υποστήριξη - **Βοήθεια** και εγχειρίδια
