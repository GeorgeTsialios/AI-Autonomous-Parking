## Το πρόβλημα του Βέλτιστου Χρονοπρογραμματισμού Εργασίας {#sec:literature:nurseScheduling}

Η κατάστρωση του ωρολογίου προγράμματος εργασίας των εργαζομένων μίας επιχείρησης αποτελεί συχνά ένα περίπλοκο πρόβλημα. Η φύση πολλών επιχειρήσεων απαιτεί τη διαρκή στελέχωσή τους από προσωπικό, ακόμα και καθ' όλη τη διάρκεια του εικοσιτετραώρου, με τρόπο που μεταβάλλεται από ημέρα σε ημέρα, με βάση μία πληθώρα παραγόντων.

Στην παρούσα ενότητα, θα αναλυθεί το συγκεκριμένο πρόβλημα, θα εξεταστεί ο αντικειμενικός του στόχος, θα μελετηθεί η υπάρχουσα βιβλιογραφία και θα επιχειρηθεί η κατάστρωση μίας λύσης του.

### Περιγραφή του προβλήματος {#sec:literature:nurseScheduling:description}

Ως "Πρόβλημα Βέλτιστου Χρονοπρογραμματισμού Εργασίας", γνωστό στη διεθνή βιβλιογραφία ως "Nurse Scheduling Problem", ορίζεται το πρόβλημα βελτιστοποίησης, το οποίο έχει στόχο την εύρεση του βέλτιστου ωρολογίου προγράμματος εργασίας των εργαζομένων σε μία επιχείρηση. Το βέλτιστο αυτό ωρολόγιο πρόγραμμα καλύπτει πλήρως τις ανάγκες της επιχείρησης σε προσωπικό, χωρίς να απασχολεί περισσότερους υπαλλήλους από όσους πραγματικά χρειάζονται, ενώ ταυτόχρονα ικανοποιεί τις προτιμήσεις κάθε εργαζόμενου, στον βαθμό που αυτό είναι δυνατό.

Ο χρονοπρογραμματισμός εργασίας είναι ένα σύνθετο πρόβλημα, που χρειάζεται να επιλύεται σε τακτική βάση από τον υπεύθυνο προσωπικού της επιχείρησης, συνήθως ανά εβδομάδα ή μήνα. Οι στόχοι του είναι συνήθως πολλαπλοί και αντιφατικοί, όπως για παράδειγμα η ελαχιστοποίηση του κόστους για την επιχείρηση και η μεγιστοποίηση της ικανοποίησης των εργαζομένων [@Legrain2014].

Μία συνήθης τακτική κατάστρωσης του ωρολογίου προγράμματος είναι το κυκλικό πρόγραμμα (cyclic roster), σύμφωνα με το οποίο η ανάθεση του προσωπικού σε βάρδιες[^shift] επαναλαμβάνεται εκ περιτροπής ανά δεδομένο χρονικό διάστημα [@Rosenbloom1987]. Αν και ο συγκεκριμένος τύπος προγράμματος εξασφαλίζει τη δικαιοσύνη στην κατανομή των βαρδιών μεταξύ των εργαζομένων, εντούτοις δε λαμβάνει υπόψη τις προτιμήσεις του καθενός, αφού στηρίζεται στην επαναληψιμότητα [@Choy2012]. Αντίθετα, τα μη κυκλικά προγράμματα (non-cyclic rosters) δεν επαναλαμβάνονται, αλλά δημιουργούνται κάθε φορά εκ νέου, λαμβάνοντας υπόψη όλους τους περιορισμούς που έχουν τεθεί.

[^shift]: Εργασία κατά βάρδιες ορίζεται ως η μέθοδος οργάνωσης της ομαδικής εργασίας, κατά την οποία οι εργαζόμενοι διαδέχονται ο ένας τον άλλο στις ίδιες θέσεις εργασίας με ορισμένο ρυθμό, περιλαμβανομένου του ρυθμού περιτροπής. Αυτή μπορεί να είναι συνεχής ή όχι, επομένως οι εργαζόμενοι ενδέχεται να επιτελούν μία εργασία σε διαφορετικές ώρες, σε μία δεδομένη περίοδο ημερών ή εβδομάδων (άρθρο 2 Π.Δ. 88/1999) [@GSEE2023].

Το πρόβλημα βρίσκει εφαρμογή σε οποιαδήποτε επιχείρηση οι εργαζόμενοι δουλεύουν με βάρδιες. Το παράδειγμα ενός νοσοκομείου ή μίας κλινικής προτιμάται συνήθως από τους ερευνητές, λόγω των κρίσιμων περιορισμών που θέτει το επάγγελμα. Ωστόσο, αυτό μπορεί να επεκταθεί σε τουριστικά καταλύματα, εργοστάσια, εστιατόρια, υπηρεσίες εξυπηρέτησης πελατών κ.λπ. Στα πλαίσια της παρούσας εργασίας, η μελέτη θα επικεντρωθεί γύρω από το παράδειγμα ενός ξενοδοχείου.

### Θεωρητική μελέτη {#sec:literature:nurseScheduling:theoreticalStudy}

Το πρόβλημα του βέλτιστου χρονοπρογραμματισμού εργασίας έχει μελετηθεί εκτενώς και έχει αποδειχθεί ότι πρόκειται για πρόβλημα πολυπλοκότητας NP-hard [@Jafari2015]. Στο [@VanDenBergh2013] γίνεται αναλυτική παρουσίαση του προβλήματος και των διαφόρων λύσεων που έχουν προταθεί. Τεχνικές που χρησιμοποιούνται περιλαμβάνουν μεταξύ άλλων γραμμικό (linear), ακέραιο (integer) και μικτό προγραμματισμό (mixed integer programming) [@Jaumard1998], προγραμματισμό στόχων (goal programming) [@Berrada1996] και προγραμματισμό περιορισμών (constraint programming) [@Trilling2006]. Άλλες έρευνες κάνουν χρήση μετευρετικών μεθόδων (meta-heuristic methods), οπως γενετικούς αλγορίθμους (genetic algorithms) [@Aickelin2004], αναζήτηση ταμπού (tabu search) [@Valouxis2000] κ.λπ.

Στην παρούσα εργασία, θα δοθεί έμφαση στη δημιουργία μη κυκλικών προγραμμάτων, με χρήση ακέραιου προγραμματισμού (integer programming). Η διαδικασία αυτή υπόκειται σε διάφορους περιορισμούς. Οι περιορισμοί αυτοί ονομάζονται ισχυροί (hard constraints), με την έννοια ότι εάν κάποιος από αυτούς παραβιάζεται, ότι το αποτέλεσμα δεν αποτελεί εφικτή λύση του προβλήματος. Αρχικά, πρέπει να καλύπτεται ο ελάχιστος αριθμός προσωπικού σε κάθε βάρδια για την ομάδα. Ο αριθμός αυτός δεν είναι απαραίτητα σταθερός, αλλά μεταβάλλεται ανάλογα με την ημέρα και τη βάρδια. Επιπλέον, πρέπει να ικανοποιούνται οι όροι που αντιστοιχούν στον φόρτο εργασίας κάθε εργαζόμενου, όπως καθορίζεται από τη σύμβαση εργασίας. Αυτό συνήθως περιλαμβάνει το πλήθος των βαρδιών ή την κατηγορία τους (για παράδειγμα, νυχτερινές βάρδιες). Ακόμη, η νομοθεσία ορίζει περιορισμούς για κάθε εργαζόμενο, όπως τον μέγιστο αριθμό συνεχόμενων ημερών εργασίας ή η ελάχιστη χρονική διάρκεια μεταξύ δύο βαρδιών.

Παράλληλα με τους ισχυρούς περιορισμούς, το πρόβλημα χαρακτηρίζεται επίσης από τους χαλαρούς περιορισμούς (soft constraints), οι οποίοι επιτρέπεται να παραβιαστούν από μία λύση του, αν και δεν είναι επιθυμητό. Σε αυτούς συγκαταλέγονται, για παράδειγμα, αιτήσεις του προσωπικού για ημέρες άδειας, προτιμητέες βάρδιες ή προτιμήσεις μεταξύ συναδέλφων. Σε μοντέλα γραμμικού προγραμματισμού, οι χαλαροί περιορισμοί εκφράζονται συνήθως με τη μορφή ποινών στην αντικειμενική συνάρτηση [@Choy2012]. Επίσης, μπορούμε να εκφράσουμε την ποιότητα μίας εφικτής λύσης, με τον βαθμό στον οποίο αυτή παραβιάζει τους χαλαρούς περιορισμούς [@Kumar2014].

### Εισαγωγή στον γραμμικό προγραμματισμό {#sec:literature:nurseScheduling:linearProgramming}

Στην παράγραφο αυτή, θα οριστούν οι βασικές έννοιες του γραμμικού προγραμματισμού, με σκοπό την αξιοποίησή τους στην παράγραφο @sec:literature:nurseScheduling:model. Ο ενδιαφερόμενος αναγνώστης μπορεί να ανατρέξει σε σχετικά συγγράμματα, όπως το [@Siskos2000].

Ο γραμμικός προγραμματισμός είναι ένα μαθηματικό μοντέλο, με στόχο τη βέλτιστη προσέγγιση προβλημάτων κατανομής περιορισμένων πόρων ή μέσων σε εναλλακτικές και ανταγωνιστικές μεταξύ τους δραστηριότητες κατά τον καλύτερο δυνατό τρόπο. Είναι ίσως το δημοφιλέστερο μοντέλο στον χώρο της επιχειρησιακής έρευνας και της διοικητικής επιστήμης.

Με τον όρο βελτιστοποίηση, εννοούμε τη μεγιστοποίηση ή ελαχιστοποίηση αγνώστων πραγματικών μεταβλητών (μεταβλητές απόφασης) που περιέχονται σε μία ή περισσότερες γραμμικές συναρτήσεις (κριτήρια βελτιστοποίησης) και οριοθετούνται από γραμμικούς περιορισμούς (εξισώσεις και ανισώσεις). Το κριτήριο με το οποίο πραγματοποιείται η βελτιστοποίηση ονομάζεται αντικειμενική συνάρτηση.

Εκφράζοντας μαθηματικά τα παραπάνω, ένα πρόβλημα γραμμικού προγραμματισμού έχει στόχο την εύρεση των τιμών των μεταβλητών απόφασης $x_1, x_2, \dots, x_l$ έτσι, ώστε να βελτιστοποιείται (μεγιστοποιείται ή ελαχιστοποιείται) η αντικειμενική συνάρτηση:

$$ z = c_1 x_1 + c_2 x_2 + \dots + c_l x_l $$

υπό τους γραμμικούς περιορισμούς:

$$
    \begin{alignedat}{4}
        a_{11} x_1 &+ a_{12} x_2 &&+ \dots + a_{1l} x_l &&\leq \text{ή} = \text{ή} \geq b_1 \\
        a_{21} x_1 &+ a_{22} x_2 &&+ \dots + a_{2l} x_l &&\leq \text{ή} = \text{ή} \geq b_2 \\
        \vdots  \\
        a_{m1} x_1 &+ a_{m2} x_2 &&+ \dots + a_{ml} x_l &&\leq \text{ή} = \text{ή} \geq b_m \\
        x_1 \geq 0, x_2 \geq 0, \dots, x_l \geq 0 
    \end{alignedat}
$$

όπου $c_{ij}, i = 1, 2, \dots, m \text{ και } j = 1, 2, \dots, l$ είναι γνωστοί πραγματικοί συντελεστές.

Συνηθίζεται το παραπάνω πρόβλημα να γράφεται συνοπτικά, με τη βοήθεια μητρών, ως εξής:

Να βρεθεί το διάνυσμα $\mathbf{x}$ για το οποίο έχουμε:

$$ [\max] \text{ ή } [\min] \, \mathbf{z} = \mathbf{c^T x} $$

υπό τους περιορισμούς:

$$ A \mathbf{x} \leq \mathbf{b} $$
$$ \mathbf{x} \geq 0 $$

όπου $A$ είναι η μήτρα των συντελεστών $a_{ij}$ και έχει διαστάσεις $m \times n$, ενώ $\mathbf{b}, \mathbf{c}, \mathbf{x}$ είναι διανύσματα διαστάσεων $m \times 1, l \times 1, l \times 1$ αντίστοιχα.

### Σχηματισμός του μοντέλου {#sec:literature:nurseScheduling:model}

Θα καταστρώσουμε τώρα τις εξισώσεις που σχηματίζουν το μοντέλο ακέραιου προγραμματισμού.

#### Σταθερές και μεταβλητές {.unnumbered}

Θα χρειαστούμε αρχικά κάποιες σταθερές για το πρόβλημα. Έστω ότι θα σχηματίσουμε το ωρολόγιο πρόγραμμα για έναν ορίζοντα $D$ ημερών (π.χ. δύο εβδομάδες). Έστω ότι κάθε ημέρα χωρίζεται σε $S$ βάρδιες (π.χ. τρεις, πρωινή, απογευματινή και νυχτερινή). Μπορούμε με όμοιο τρόπο να χωρίσουμε κάθε ημέρα σε διαφορετικό πλήθος βαρδιών, ωστόσο χωρίς βλάβη της γενικότητας, θα υποθέσουμε ότι κάθε ημέρα χωρίζεται στις ίδιες $S$ βάρδιες. Έστω επίσης ότι η επιχείρηση στελεχώνεται από $N$ εργαζόμενους.

Οι μεταβλητές απόφασης που θα χρησιμοποιήσουμε είναι οι εξής:

$$X_{d, s, n}$$

όπου $d$ είναι μία ημέρα που ανήκει στον ορίζοντα προγραμματισμού, δηλαδή $d \in D$, $s$ είναι μία βάρδια της ημέρας $d$, δηλαδή $s \in S$ (ή $s \in S_d$, αν κάθε ημέρα χωρίζεται σε διαφορετικές βάρδιες) και $n$ είναι ένας εργαζόμενος της επιχείρησης, δηλαδή $n \in N$. Η κάθε μεταβλητή απόφασης είναι δυαδική και παίρνει τις τιμές $0$ και $1$, σύμφωνα με τον ακόλουθο κανόνα:

$$
    X_{d, s, n} = \begin{cases}
        0 & \text{ο εργαζόμενος } n \text{ δεν δουλεύει στη βάρδια } s \text{ της ημέρας } d \\
        1 & \text{ο εργαζόμενος } n \text{ δουλεύει στη βάρδια } s \text{ της ημέρας } d
    \end{cases}
$$

Ο κάθε εργαζόμενος μπορεί να έχει τη δική του σειρά προτίμησης για τις βάρδιες κάθε ημέρας του ορίζοντα προγραμματισμού. Μπορούμε να μοντελοποιήσουμε αυτή τη σειρά προτίμησης, αντιστοιχίζοντας κάθε βάρδια της ημέρας με έναν ακέραιο συντελεστή:

$$
    P_{d, s, n} \in \left\{ -1, 1, \dots, \lvert S \rvert \right\}
$$

όπου $\lvert S \rvert$ είναι το πλήθος των βαρδιών $S$ και $P_{d, s, n}$ είναι ο συντελεστής προτίμησης του εργαζόμενου $n$ για τη βάρδια $s$ της ημέρας $d$. Ο συντελεστής $P_{d, s, n}$ μπορεί να πάρει και την αρνητική τιμή $-1$, ώστε να εκφράσει με τη μορφή χαλαρού περιορισμού (ή, ισοδύναμα, κόστους στην αντικειμενική συνάρτηση) τη δυσαρέσκεια του συγκεκριμένου εργαζόμενου για τη συγκεκριμένη βάρδια.

Ο κάθε εργαζόμενος έχει δικαίωμα να αιτηθεί άδειες κάποιες ημέρες του ορίζοντα προγραμματισμού. Μπορούμε να μοντελοποιήσουμε αυτή την αίτηση, με την ακόλουθη μεταβλητή:

$$
    L_{d, n} = \begin{cases}
        0 & \text{ο εργαζόμενος } n \text{ έχει αιτηθεί άδεια την ημέρα } d \\
        1 & \text{ο εργαζόμενος } n \text{ δεν έχει αιτηθεί άδεια την ημέρα } d
    \end{cases}
$$

Η κάθε βάρδια της κάθε ημέρας του ορίζοντα προγραμματισμού έχει διαφορετικές απαιτήσεις σε προσωπικό. Μπορούμε να μοντελοποιήσουμε αυτή τη ζήτηση, με την ακόλουθη μεταβλητή:

$$
    D_{d, s}
$$

όπου $D_{d, s}$ είναι ένας ακέραιος αριθμός που εκφράζει το πόσοι εργαζόμενοι πρέπει να εργάζονται στη βάρδια $s$ της ημέρας $d$.

#### Αντικειμενική συνάρτηση {.unnumbered}

Η αντικειμενική συνάρτηση μπορεί να εκφραστεί είτε ως συνάρτηση των προτιμήσεων των εργαζομένων ---και άρα ο αντικειμενικός σκοπός να είναι η μεγιστοποίησή της---, είτε ως συνάρτηση του κόστους της επιχείρησης ---και άρα ο αντικειμενικός σκοπός να είναι η ελαχιστοποίησή της---. Θα εξετάσουμε το πρόβλημα μεγιστοποίησης της χρησιμότητας.

$$
    \max Z = \sum_{d} { \sum_{s} { \sum_{n} { P_{d, s, n} X_{d, s, n} } } }
$$

Αθροίζουμε τα γινόμενα της κάθε μεταβλητής απόφασης με τον αντίστοιχο συντελεστή προτίμησης του εργαζόμενου, για κάθε ημέρα του ορίζοντα προγραμματισμού, κάθε βάρδια και κάθε εργαζόμενο.

#### Περιορισμοί {.unnumbered}

Θα προχωρήσουμε τώρα με την έκφραση των περιορισμών του προβλήματος.

Κάθε εργαζόμενος πρέπει να αντιστοιχίζεται το πολύ σε μία βάρδια κάθε ημέρα, δηλαδή:

$$
    \sum_{s} { X_{d, s, n} } \leq 1, \forall n, d
$$

Εάν ένας εργαζόμενος έχει αιτηθεί άδεια μία συγκεκριμένη ημέρα, δε θα πρέπει να αντιστοιχιστεί σε καμία βάρδια της συγκεκριμένης ημέρας, δηλαδή:

$$
    \sum_{s} { X_{d, s, n} } \leq L_{d, n}, \forall n, d
$$

Κάθε εργαζόμενος πρέπει να εργάζεται το πολύ $MaxS$ ημέρες στον ορίζοντα προγραμματισμού (έστω 5 ημέρες την εβδομάδα), δηλαδή:

$$
    \sum_{d} { \sum_{s} { X_{d, s, n} } } \leq MaxS, \forall n
$$

Μετά από $MaxCD$ συνεχόμενες ημέρες εργασίας, κάθε εργαζόμενος δικαιούται μία ημέρα ξεκούρασης, δηλαδή:

$$
    \sum_{d=i}^{i + MaxCD - 1} { \sum_{s} { X_{d, s, n} } } \leq MaxCD, \forall n, i = \left\{ 1, \dots, MaxCD - 1 \right\}
$$

Κάθε εργαζόμενος απαγορεύεται να αντιστοιχίζεται σε μία πρωινή βάρδια, εάν δούλευε την αμέσως προηγούμενη νυχτερινή, δηλαδή:

$$
    X_{i, s_{\text{Night}}, n} + X_{i+1, s_{\text{Morning}}, n} \leq 1, \forall n, i = \left\{ 1, \dots, \lvert D \rvert - 1 \right\}
$$

όπου $s_{\text{Night}}$ και $s_{\text{Morning}}$ η νυχτερινή και η πρωινή βάρδια αντίστοιχα.

Τέλος, η κάθε βάρδια θα πρέπει να στελεχώνεται από τον κατάλληλο αριθμό εργαζομένων, δηλαδή:

$$
    \sum_{n} { X_{d, s, n} } = D_{d, s}, \forall d, s
$$

#### Προτιμήσεις συναδέλφων {.unnumbered}

Συχνά, στο εργασιακό περιβάλλον αναπτύσσονται σχέσεις φιλίας, με αποτέλεσμα κάποιοι εργαζόμενοι να προτιμούν να δουλεύουν μαζί με κάποιον συνάδελφό τους σε μία βάρδια. Ομοίως, μπορεί να συμβαίνει και το αντίθετο, δηλαδή ένας εργαζόμενος να μην επιθυμεί να δουλεύει μαζί με κάποιον συγκεκριμένο. Αυτές είναι δύο παράμετροι που μπορούν να ενσωματωθούν στο μοντέλο.

Προκειμένου να εισαχθεί η έννοια της κοινής εκτέλεσης μίας βάρδιας από δύο εργαζόμενους, θα πρέπει να συνδυάσουμε δύο μεταβλητές απόφασης με το λογικό "και" (logical AND). Μία πρώτη προσέγγιση, ωστόσο λανθασμένη, θα ήταν ο πολλαπλασιασμός των δύο αντίστοιχων μεταβλητών απόφασης, οπότε το γινόμενό τους θα ήταν 1, αν και οι δύο εργαζόμενοι εκτελούν μαζί την ίδια βάρδια και 0 σε κάθε άλλη περίπτωση. Η λύση αυτή όμως είναι λανθασμένη, γιατί ο πολλαπλασιασμός δύο μεταβλητών απόφασης κάνει το μοντέλο μη γραμμικό [@Brown2007].

Για τον λόγο αυτό, ορίζουμε επιπλέον μεταβλητές απόφασης, μία για κάθε ζεύγος εργαζομένων. Καθώς αυτό μπορεί να οδηγήσει σε σπατάλη μνήμης όταν οι καθορισμένες προτιμήσεις είναι λίγες (ως προς το σύνολο των εργαζομένων) ---συνολικά θα χρειάζονταν $N^2 \times S \times D$ τέτοιες μεταβλητές---, θα ορίσουμε μόνο όσες χρειάζονται, μία για κάθε προτίμηση κάθε εργαζόμενου, θετική ή αρνητική, για κάθε βάρδια, κάθε ημέρας:

$$
    Y_{d, s, n_1, n_2}
$$

όπου $d$ είναι μία ημέρα που ανήκει στον ορίζοντα προγραμματισμού, δηλαδή $d \in D$, $s$ είναι μία βάρδια της ημέρας $d$, δηλαδή $s \in S$ (ή $s \in S_d$, αν κάθε ημέρα χωρίζεται σε διαφορετικές βάρδιες) και $n_1, n_2$ είναι δύο εργαζόμενοι της επιχείρησης, δηλαδή $n_1, n_2 \in N$. Αυτές οι μεταβλητές απόφασης είναι επίσης δυαδικές και παίρνουν τις τιμές 0 και 1, σύμφωνα με τον ακόλουθο κανόνα:

$$
    Y_{d, s, n_1, n_2} = \begin{cases}
        0 & \text{οι εργαζόμενοι } n_1 \text{ και } n_2 \text{ δεν δουλεύουν μαζί στη βάρδια } s \text{ της ημέρας } d \\
        1 & \text{οι εργαζόμενοι } n_1 \text{ και } n_2 \text{ δουλεύουν μαζί στη βάρδια } s \text{ της ημέρας } d
    \end{cases}
$$

Θα πρέπει βέβαια να ορίσουμε και τους ---ισχυρούς--- περιορισμούς που επιβάλλουν την ακόλουθη σχέση λογικού "και" μεταξύ των τριών μεταβλητών:

$$
    Y_{d, s, n_1, n_2} = X_{d, s, n_1} \land X_{d, s, n_2}
$$

Οι περιορισμοί αυτοί είναι οι ακόλουθοι [@Brown2007]:

$$
    \begin{alignedat}{1}
        Y_{d, s, n_1, n_2} &\leq X_{d, s, n_1} \\
        Y_{d, s, n_1, n_2} &\leq X_{d, s, n_2} \\
        Y_{d, s, n_1, n_2} &\geq X_{d, s, n_1} + X_{d, s, n_2} - 1
    \end{alignedat}
$$

Οι περιορισμοί προτίμησης συναδέλφων ανήκουν στην κατηγορία των χαλαρών περιορισμών, αφού εκφράζουν προτίμηση και μπορούν να παραβιαστούν από την εφικτή λύση, αν και δεν είναι προτιμητέο. Γι' αυτό, θα προσαρτηθούν στην αντικειμενική συνάρτηση ως εξής:

$$
    \max Z = \sum_{d} { \sum_{s} { \sum_{n} { P_{d, s, n} X_{d, s, n} } } } + 
                    \sum_{d} { \sum_{s} { \sum_{n} { \sum_{n_{\text{liked}}} { Y_{d, s, n, n_{\text{liked}}} } } } } + 
                    \sum_{d} { \sum_{s} { \sum_{n} { \sum_{n_{\text{disliked}}} { Y_{d, s, n, n_{\text{disliked}}} } } } }
$$

δηλαδή η κοινή αντιστοίχιση ενός εργαζομένου με έναν προσφιλή του αντιστοιχεί σε αντικειμενικό όφελος, ενώ η κοινή αντιστοίχιση με έναν μη προσφιλή του αντιστοιχεί σε αντικειμενικό κόστος.
