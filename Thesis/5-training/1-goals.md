## Στόχοι {#sec:training:goals}

Οι βασικοί στόχοι, τους οποίους προσπαθούν να επιτυχούν οι αλγόριθμοι ενισχυτικής μάθησης, μέσω της διαδικασίας της εκπαίδευσης, χωρίζονται σε δύο κατηγορίες: στην αποδοτικότητα τους και στην τελική επίδοση τους.

Αρχικά, η αποδοτικότητα των αλγορίθμων ενισχυτικής μάθησης αναφέρεται στον χρόνο εκπαίδευσης. Στόχος των αλγορίθμων αυτών, είναι να μαθαίνουν τη βέλτιστη πολιτική σε περιορισμένο αριθμό αλληλεπιδράσεων με το περιβάλλον. Τότε, οι αλγόριθμοι χαρακτηρίζονται **αποδοτικοί ως προς τα δείγματα** (*sample efficient*) και επιτυγχάνουν τη μείωση του χρόνου εκπαίδευσης.
  
Η τελική επίδοση των αλγορίθμων αφορά τον βαθμό στον οποίο καταφέρνουν να εκτελέσουν την εργασία, για την οποία εκπαιδεύτηκαν. Σημαντικές παράμετροι αυτού του στόχου, αποτελούν η **ευστάθεια** (*stability*) και **σύγκλιση** (*convergence*) της εκπαίδευσης. Συγκεκριμένα, η ευστάθεια περιγράφει την ομαλή αύξηση της καμπύλης μάθησης, χωρίς την ύπαρξη μεγάλων αυξομειώσεων. Η σύγκλιση αναφέρεται στην ευθυγράμμιση της καμπύλης μάθησης προς το τέλος της εκπαίδευσης, όπου ο αλγορίθμος σταθεροποιεί πλήρως την πολιτική του. Προφανώς, είναι επιθυμητό η πολιτική στην οποία συγκλίνει ο αλγόριθμος να είναι η βέλτιστη, ή κοντά σε αυτήν. Τέλος, μέσα από την εκπαίδευση πρέπει να διασφαλιστεί η **γενίκευση** (*generalization*) του αλγορίθμου, δηλαδή η ικανότητα του να αποδίδει εξίσου καλά σε σενάρια που δεν έχει δει αυτούσια, κατά τη διάρκεια της εκπαίδευσης. Έτσι, όταν σε διαφορετικές αξιολογήσεις του αλγορίθμου, η επίδοση του είναι συνεπής, τότε τα αποτελέσματα της μάθησης είναι αξιόπιστα και χαρακτηρίζονται από **προβλεψιμότητα** (*predictability*). Μάλιστα, όταν οι διαφορετικές αυτές αξιολογήσεις γίνονται υπό μικρές αλλαγές στο περιβάλλον ή στις αρχικές συνθήκες του πράκτορα, τότε ο αλγόριθμος διακατέχεται από **ανθεκτικότητα** (*robustness*).

Είναι σημαντικό να ελέγχεται τακτικά κατά τη διάρκεια της εκπαίδευσης, κατά πόσο ικανοποιούνται οι παραπάνω στόχοι, ώστε να γίνουν οι κατάλληλες προσαρμογές, εφόσον αυτές απαιτούνται.
