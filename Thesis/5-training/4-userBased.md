## Συνεντεύξεις με πραγματικούς χρήστες {#sec:evaluation:userBased}

Τις παραπάνω \textendash expert-based \textendash μεθόδους αξιολόγησης, συμπληρώνουμε και ενισχύουμε με την εμπλοκή πραγματικών τελικών χρηστών στη διαδικασία αξιολόγησης της εφαρμογής. Για τον σκοπό αυτό, πραγματοποιήσαμε μία σειρά πειραμάτων με τελικούς χρήστες, στα οποία εφαρμόσαμε τόσο το πρωτόκολλο think-aloud, όσο και τις ημιδομημένες συνεντεύξεις.

Το **πρωτόκολλο ομιλούντος υποκειμένου (think-aloud protocol)** προτάθηκε από τον Clayton Lewis [@Lewis1990]. Με τη μέθοδο αυτή, ο σχεδιαστής - ερευνητής ζητά από τον χρήστη - αξιολογητή να εκφράζει με προφορικό λόγο τις σκέψεις του, όσο χρησιμοποιεί το σύστημα. Με τον τρόπο αυτό, ο σχεδιαστής έχει τη δυνατότητα να κατανοήσει τον τρόπο με τον οποίο ο χρήστης αντιλαμβάνεται τη λειτουργία της εφαρμογής και να εντοπίσει παρερμηνείες και σχεδιαστικά λάθη [@Avouris2018].

Οι **συνεντεύξεις (interviews)** είναι ο κατ' εξοχήν τρόπος επικοινωνίας ενός σχεδιαστή με τους τελικούς χρήστες, ώστε να λάβει ανάδραση σχετικά με το υπό αξιολόγηση προϊόν. Ειδικότερα, στις **ημιδομημένες συνεντεύξεις**, ο σχεδιαστής διαθέτει μία λίστα με ερωτήσεις τις οποίες θέτει στον χρήστη, ωστόσο η συζήτηση είναι όσο το δυνατόν πιο ελεύθερη, ούτως ώστε ο χρήστης να έχει τη δυνατότητα να την κατευθύνει και σε άλλους τομείς, δίνοντας στον σχεδιαστή πληροφορίες που, ενδεχομένως, να μην προέκυπταν από την αυστηρή λίστα ερωτήσεων.

Αξίζει να αναφέρουμε, ότι επιλέγοντας να διεξάγουμε συνεντεύξεις αντί για ερωτηματολόγια, ουσιαστικά επιλέξαμε την ποιοτική αξιολόγηση, δηλαδή την ανάλυση υποκειμενικών νοημάτων των χρηστών, έναντι της ποσοτικής, δηλαδή της αναζήτησης αριθμητικών δεδομένων. Έτσι, μπορεί το πλήθος των συνεντεύξεων που διεξήγαμε να μην είναι αρκετά μεγάλο για να κάνουμε στατιστική ανάλυση \textendash άλλωστε τα δεδομένα που προέκυψαν δεν ήταν ποσοτικά \textendash, ωστόσο τα ποιοτικά δεδομένα που λάβαμε μας έδωσαν μία σαφή εικόνα του τρόπου με τον οποίο σκέφτονται και λειτουργούν οι χρήστες. Επομένως, οι συνεντεύξεις μας φάνηκαν εξαιρετικά χρήσιμες και τις θεωρούμε ίσως το πιο σημαντικό κομμάτι της αξιολόγησης.

Στα πλαίσια αξιολόγησης της εφαρμογής **Horario**, εκτελέσαμε 3 τέτοια πειράματα ημιδομημένων συνεντεύξεων, όπου ζητήσαμε από τους χρήστες μας να υλοποιήσουν το σενάριο που βρίσκεται στο Παράρτημα και φαίνεται στις Εικόνες @fig:evaluation:userBased:interview1 και @fig:evaluation:userBased:interview2.

Με την ολοκλήρωση της διαδικασίας, ακολούθησαν ημιδομημένες συνεντεύξεις, οι οποίες βασίζονταν, αλλά δεν περιορίζονταν, στην ακόλουθη λίστα ερωτήσεων ανοιχτού τύπου:

1. *Σας φάνηκαν εύκολες ή περίπλοκες οι επιμέρους διαδικασίες στην εφαρμογή; Γιατί;*
1. *Θεωρείτε ότι έγιναν γρήγορα ή ήταν χρονοβόρες;*
1. *Είχαν λογική συνέχεια οι διαδικασίες ή υπήρξε κάποιο σημείο που μπερδευτήκατε;*
1. *Τι σας άρεσε περισσότερο στην εφαρμογή;*
1. *Τι πρέπει να αλλάξει επειγόντως;*
1. *Τι παραπάνω θα θέλατε να μπορείτε να κάνετε μέσα από την εφαρμογή;*
1. *Υπάρχουν άλλες παρατηρήσεις που θέλετε να κάνετε;*

Αξίζει να σημειώσουμε πως εκτελέσαμε τις συνεντεύξεις με πραγματικούς χρήστες ως ένα είδος διαμορφωτικής αξιολόγησης (formative evaluation, βλ. Ενότητα @sec:evaluation:ux). Οι απαντήσεις των χρηστών χρησιμοποιήθηκαν για τον επανασχεδιασμό ορισμένων οθονών της εφαρμογής, καθώς κάποιες κρίθηκαν μη εύχρηστες και προκαλούσαν σύγχυση στους χρήστες. Στο Παράρτημα της εργασίας, παρατίθενται τα πρωτότυπα που δε χρησιμοποιήθηκαν στο τελικό προϊόν, αφού επανασχεδιάστηκαν, με διαφορετική λογική.
