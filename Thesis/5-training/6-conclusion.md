## Σύνοψη {#sec:evaluation:conclusion}

Στην Ενότητα αυτή, αξιολογήσαμε την εφαρμογή μας ως προς την εμπειρία χρήσης, χρησιμοποιώντας τεχνικές αξιολόγησης του ανθρωποκεντρικού σχεδιασμού. Στα πλαίσια των expert-based μεθόδων, ελέγξαμε κατά πόσο ένας τυπικός χρήστης γνωρίζει τι πρέπει να κάνει ώστε να επιτύχει έναν στόχο, εφαρμόζοντας τη μέθοδο του γνωσιακού περιδιαβάσματος. Παρατηρήσαμε ότι όλα τα επιμέρους βήματα ήταν εύκολα κατανοητά.

Ακόμη, εφαρμόσαμε το Fingerstroke-Level Model, ώστε να μετρήσουμε τον χρόνο που απαιτεί η ολοκλήρωση κρίσιμων στόχων μέσω της εφαρμογής. Καταλήξαμε στο συμπέρασμα ότι χρησιμοποιώντας την εφαρμογή **Horario** οι χρόνοι αυτοί ήταν πολύ μικρότεροι, συγκρινόμενοι με τους αντίστοιχους, εάν χρησιμοποιούσαμε κλασικές μεθόδους όπως χαρτί και μολύβι.

Στα πλαίσια των user-based μεθόδων, πραγματικοί χρήστες της εφαρμογής μας βοήθησαν, εκτελώντας σενάρια χρήσης, με το πρωτόκολλο του ομιλούντος υποκειμένου, ενώ στη συνέχεια, μέσω ημιδομημένων συνεντεύξεων, μας παρείχαν χρήσιμες συμβουλές, γύρω από τη βελτίωση της εμπειρίας χρήσης της εφαρμογής.

Τέλος, αξιολογήσαμε την απόδοση της μηχανής αυτόματης ανάθεσης βαρδιών, χρονομετρώντας την επίλυση πολύπλοκων προβλημάτων, αλλά και ελέγχοντας χειροκίνητα την αξιοπιστία της λύσης ενός απλού προβλήματος. Συμπεράναμε εν τέλει, ότι ο σκοπός της εφαρμογής, που είναι η αυτοματοποίηση της διαδικασίας κατάρτισης του προγράμματος εργασίας σε μία επιχείρηση, μέσω μίας εφαρμογής σχεδιασμένης με βάση τον ανθρωποκεντρικό σχεδιασμό και την ευχρηστία, επετεύχθη.
