## Αξιολόγηση αποδοτικότητας αλγορίθμου αυτόματης ανάθεσης βαρδιών {#sec:evaluation:algorithm}

Πραγματοποιήσαμε, επίσης, πειράματα, ώστε να μετρήσουμε την αποδοτικότητα του αλγορίθμου αυτόματης ανάθεσης βαρδιών. Για τον σκοπό αυτό, ορίσαμε προγραμματιστικά, μέσω Python, 6 διαφορετικά προβλήματα, για να δοκιμάσουμε τις επιδόσεις του αλγορίθμου μας:

- **Πρόβλημα 1**: 7 ημέρες, 100 εργαζόμενοι
- **Πρόβλημα 2**: 14 ημέρες, 100 εργαζόμενοι
- **Πρόβλημα 3**: 28 ημέρες, 100 εργαζόμενοι
- **Πρόβλημα 4**: 7 ημέρες, 1000 εργαζόμενοι
- **Πρόβλημα 5**: 14 ημέρες, 1000 εργαζόμενοι
- **Πρόβλημα 6**: 28 ημέρες, 1000 εργαζόμενοι

Στα προβλήματα αυτά, αγνοούμε χάριν απλότητας τις προτιμήσεις περί συναδέλφων.

Χρονομετρούμε την εκτέλεση των προβλημάτων. Στον Πίνακα @tbl:evaluation:algorithm φαίνονται τα αποτελέσματα του πειράματος, τα οποία παριστάνονται γραφικά στην Εικόνα @fig:evaluation:algorithm[^system].

[^system]: Για τη χρονομέτρηση, χρησιμοποιήθηκε σύστημα με επεξεργαστή Intel\textregistered Core\texttrademark i5-10400H και μνήμη 16GB.

| Πρόβλημα | Χρόνος προετοιμασίας προβλήματος | Χρόνος επίλυσης προβλήματος |
| --- | ----- | ----- |
| Πρόβλημα 1 | 1.67 sec | 0.26 sec |
| Πρόβλημα 2 | 6.19 sec | 0.46 sec |
| Πρόβλημα 3 | 26.99 sec | 0.87 sec |
| Πρόβλημα 4 | 216.65 sec | 0.87 sec |
| Πρόβλημα 5 | 1034.95 sec | 4.37 sec |
| Πρόβλημα 6 | 5535.15 sec | 9.78 sec |
Table: Αποτελέσματα χρονομέτρησης αλγορίθμου αυτόματης ανάθεσης βαρδιών {#tbl:evaluation:algorithm}

![Αποτελέσματα χρονομέτρησης αλγορίθμου αυτόματης ανάθεσης βαρδιών](5-evaluation/figures/algorithm.pdf){#fig:evaluation:algorithm}

Παρατηρούμε ότι όσο αυξάνεται η πολυπλοκότητα του προβλήματος, αυξάνεται σημαντικά ο χρόνος που απαιτείται για την προετοιμασία του προβλήματος, δηλαδή τον ορισμό των μεταβλητών απόφασης, της αντικειμενικής συνάρτησης και των περιορισμών. Παρατηρούμε επίσης ότι ο χρόνος επίλυσης του προβλήματος παραμένει ικανοποιητικά χαμηλός, ακόμα και για αρκετά πολύπλοκα προβλήματα.

Αξίζει να αναφέρουμε ότι τα μεγέθη αυτών των προβλημάτων σπάνια θα είναι της τάξεως ενός πραγματικού προβλήματος. Ο λόγος είναι ότι το πρόγραμμα βαρδιών δημιουργείται για κάθε ομάδα ξεχωριστά και οι ομάδες μίας επιχείρησης αποτελούνται από λιγότερα άτομα. Εντούτοις, οι παραπάνω χρόνοι εκτέλεσης αποτελούν χρήσιμες μετρήσεις της απόδοσης του αλγορίθμου μας.

Επιλύουμε επίσης, ένα μικρού μεγέθους πρόβλημα, ώστε να εξετάσουμε την ορθότητα της λύσης που θα προκύψει.

Έστω η ομάδα της υποδοχής ενός ξενοδοχείου, η οποία αποτελείται από 7 εργαζόμενους: Ν. Καλαμιώτης, Χ. Κολοβίνου, Ι. Νικοπολίδη, Δ. Οικονόμου, Κ. Πέτρου, Μ. Σταθούλια, Α. Τζανίδης.

Κάθε ημέρα χωρίζεται σε τρεις βάρδιες: πρωινή, απογευματινή, νυχτερινή. Μόνο οι άνδρες εκτελούν νυχτερινές βάρδιες (εκτός αν δεν υπάρχει άλλη δυνατότητα). Ο Ν. Καλαμιώτης αναλαμβάνει μόνο νυχτερινές βάρδιες. Όλοι οι υπόλοιποι προτιμούν την πρωινή βάρδια, έπειτα την απογευματινή και τέλος τη νυχτερινή. Εξαίρεση αποτελεί η Χ. Κολοβίνου, που εκτελεί μόνο πρωινές βάρδιες (εκτός αν δεν υπάρχει άλλη δυνατότητα).

Θέλουμε να ορίσουμε το πρόγραμμα της επόμενης εβδομάδας. Τις καθημερινές, η πρωινή βάρδια χρειάζεται 2 εργαζόμενους (εκτός από την Τετάρτη και την Πέμπτη, που, λόγω πολλών αναχωρήσεων, χρειάζονται 3 εργαζόμενοι), η απογευματινή 2 και η νυχτερινή 1. Το Σαββατοκύριακο, όλες οι βάρδιες χρειάζονται 1 εργαζόμενο. Έχουν ζητηθεί οι ακόλουθες άδειες: τη Δευτέρα, έχει ζητήσει ο Ν. Καλαμιώτης και η Χ. Κολοβίνου, την Τρίτη, ο Ν. Καλαμιώτης και η Μ. Σταθούλια, το Σάββατο και την Κυριακή, η Ι. Νικοπολίδη και η Μ. Σταθούλια.

Ως βέλτιστη λύση του προβλήματος, προκύπτει αυτή που φαίνεται στον Πίνακα @tbl:evaluation:algorithm:results1.

| | Δευτέρα | Τρίτη | Τετάρτη | Πέμπτη | Παρασκευή | Σάββατο | Κυριακή |
| --- | ----- | ----- | ----- | ----- | ----- | ----- | ----- |
| Πρωί | Πέτρου, Τζανίδης | Κολοβίνου, Πέτρου | Κολοβίνου, Οικονόμου, Πέτρου | Κολοβίνου, Σταθούλια, Τζανίδης | Κολοβίνου, Σταθούλια | Κολοβίνου | Τζανίδης |
| Απόγ. | Νικοπολίδη, Σταθούλια | Οικονόμου, Νικοπολίδη | Νικοπολίδη, Σταθούλια | Πέτρου, Νικοπολίδη | Οικονόμου, Πέτρου | Τζανίδης | Οικονόμου
| Νύχτα | Οικονόμου | Τζανίδης | Καλαμιώτης | Καλαμιώτης | Καλαμιώτης | Καλαμιώτης | Καλαμιώτης |
Table: Αποτελέσματα αναθέσεων συγκεκριμένου προβλήματος {#tbl:evaluation:algorithm:results1}

Μπορούμε να ελέγξουμε και να επιβεβαιώσουμε ότι ικανοποιούνται όλοι οι περιορισμοί και επιπλέον ικανοποιούνται και οι προτιμήσεις των εργαζόμενων στις επιμέρους βάρδιες.

Ανάλογες τροποποιήσεις της βέλτιστης λύσης θα παίρναμε, αν καθορίζαμε προτιμήσεις συναδέλφων. Για παράδειγμα, για το ίδιο πρόβλημα, αν η Χ. Κολοβίνου έχει στη λίστα προσφιλών συναδέλφων την Κ. Πέτρου, η βέλτιστη λύση θα ήταν αυτή που φαίνεται στον Πίνακα @tbl:evaluation:algorithm:results2.

| | Δευτέρα | Τρίτη | Τετάρτη | Πέμπτη | Παρασκευή | Σάββατο | Κυριακή |
| --- | ----- | ----- | ----- | ----- | ----- | ----- | ----- |
| Πρωί | Πέτρου, Σταθούλια | Κολοβίνου, Πέτρου | Κολοβίνου, Πέτρου, Σταθούλια | Κολοβίνου, Πέτρου, Σταθούλια | Κολοβίνου, Πέτρου | Τζανίδης | Κολοβίνου |
| Απόγ. | Οικονόμου, Νικοπολίδη | Οικονόμου, Νικοπολίδη | Νικοπολίδη, Τζανίδης | Οικονόμου, Νικοπολίδη | Οικονόμου, Σταθούλια | Οικονόμου | Τζανίδης
| Νύχτα | Τζανίδης | Τζανίδης | Καλαμιώτης | Καλαμιώτης | Καλαμιώτης | Καλαμιώτης | Καλαμιώτης |
Table: Αποτελέσματα αναθέσεων συγκεκριμένου προβλήματος με προτιμήσεις συναδέλφων {#tbl:evaluation:algorithm:results2}

Παρατηρούμε ότι το πρόγραμμα έχει τροποποιηθεί έτσι, ώστε η Χ. Κολοβίνου και η Κ. Πέτρου να εργάζονται μαζί, όσο αυτό είναι δυνατόν.
