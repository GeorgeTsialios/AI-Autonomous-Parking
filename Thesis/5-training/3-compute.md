## Υπολογιστικοί πόροι {#sec:training:compute}

Προκειμένου να μειωθεί η συνολική διάρκεια της διαδικασίας εκπαιδεύσεων, κρίθηκε απαραίτητη η παραλληλοποίηση της σε διαφορετικούς υπολογιστικούς πόρους. Έτσι, εκτελούσαμε ταυτόχρονα εκπαιδεύσεις διαφορετικών αλγορίθμων στα υπολογιστικά συστήματα, που παρουσιάζονται στον *Πίνακα @tbl:training:compute:specs*:

| Σύστημα | Επεξεργαστής (CPU) | Κάρτα γραφικών (GPU) | Μνήμη (RAM) |
| ------- | -------- | ------- | ---- |
| Laptop HP 15-da1015nv | Intel\textregistered Core\texttrademark i5-8265U | NVIDIA GeForce MX110 | 8GB |
| Laptop HP 15-bw009nv | AMD Quad-Core A12-9720P | AMD Radeon™ 530 | 8GB |
|Colab Virtual Machine | Intel\textregistered Xeon\textregistered | Tesla T4 | 6GB |

Table: Πίνακας τεχνικών χαρακτηριστικών διαθέσιμων υπολογιστικών συστημάτων {#tbl:training:compute:specs}

Είναι γνωστό, πως η εκπαίδευση αλγόριθμών μηχανικής μάθησης επιταχύνεται όταν χρησιμοποποιείται η GPU, καθώς προσφέρει σημαντικές βελτιώσεις στην υπολογιστική απόδοση, με δυνατότητες παράλληλης επεξεργασίας. Πιο συγκεκριμένα, οι αλγόριθμοι βαθίας ενισχυτικής μάθησης βασίζονται σε νευρωνικά δίκτυα, τα οποία εκπαιδεύονται με μεγάλο αριθμό πολλαπλασιασμών πινάκων και άλλων λειτουργιών που επωφελούνται από την επιτάχυνση της GPU. 

Για αυτό, κατά την εκπαίδευση στην πλατφόρμα Colab, επιλέξαμε να χρησιμοποιήσουμε μία από τις διαθέσιμες GPU, την Tesla T4. Αντίστοιχα κατά την εκπαίδευση στα τοπικά μηχανήματα μας, προσπαθήσαμε να χρησιμοποιήσουμε τις κάρτες γραφικών τους. Αυτό κατέστη εφικτό στην περίπτωση του Laptop HP 15-da1015nv, αφού η GPU του είναι συμβατή με την πλατφόρμα CUDA της NVidia[^cuda], το οποίο αποτέλει προϋπόθεση για χρήση της GPU από τη βιβλιοθήκη Stable-Baselines3. Επομένως, μετά την εγκατάσταση του CUDA Toolkit, της βιβλιοθήκης cuDNN της NVidia και της έκδοσης της PyTorch (βιβλιοθήκης στην οποία είναι γραμμένη η Stable-Baselines3) με υποστήριξη GPU, ήταν δυνατή η εκπαίδευση των αλγορίθμων στην GPU του Laptop HP 15-da1015nv. Αντίθετα, στην περίπτωση του Laptop HP 15-bw009nv, η GPU του δεν υποστηρίζει το CUDA Toolkit, με αποτέλεσμα να μην είναι δυνατή η χρήση της και ως εκ τούτου, χρησιμοποιήθηκε η CPU του για την εκπαίδευση των αλγορίθμων.

[^cuda]: Το εργαλείο CUDA είναι μία πλατφόρμα παράλληλης υπολογιστικής αρχιτεκτονικής, που επιτρέπει τη χρήση των GPU της NVidia για γενικού σκοπού υπολογισμούς, επιταχύνοντας έτσι την εκτέλεση τους.

Στην πράξη, επιβεβαιώσαμε την επιτάχυνση της εκπαίδευσης χρησιμοποιώντας την GPU, στους υπολογιστικά ακριβότερους αλγορίθμους, όπως αυτοί της κατηγορίας δράστη-κριτή. Για παράδειγμα, για το Laptop HP 15-da1015nv και υπό τις ίδιες παραμέτρους εκπαίδευσης, τα 1M βήματα εκπαίδευσης του αλγορίθμου TD3 χρειάστηκαν 10.7h με χρήση CPU και 6.03h με χρήση GPU, δηλ. η εκπαίδευση στην GPU αποδείχθηκε 1.7 φορές ταχύτερη. Ωστόσο, αξίζει να σημειωθεί πως στον αλγόριθμο βελτιστοποίησης πολιτικής PPO, τα 1M βήματα εκπαίδευσης χρειάστηκαν 0.75h με χρήση CPU και 1.64h με χρήση GPU, δηλ. η εκπαίδευση στην GPU αποδείχθηκε 2.2 φορές πιο αργή. Το αποτέλεσμα αυτό προκαλεί εντύπωση και πιθανόν να οφείλεται στη μειωμένη πολυπλοκότητα των υπολογισμών του αλγορίθμου PPO, σε σχέση με τους αλγορίθμους δράστη-κριτή. Με άλλα λόγια, μπορεί ο χρόνος αντιγραφής των δεδομένων από τη μνήμη του συστήματος στη GPU και αντίστροφα, να υπερτερεί του πλεονεκτήματος της υπολογιστικής ισχύος της, χάρη στην απλότητα των υπολογισμών του αλγορίθμου PPO.