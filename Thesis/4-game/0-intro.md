# Το παιχνίδι  {#sec:game}

Έχοντας αναλύσει τις βασικές αρχές της ενισχυτικής μάθησης, γίνεται σαφές πως απαιτείται ένα περιβάλλον για την εκπαίδευση του πράκτορα. Το περιβάλλον αυτό, θα περιέχει μία εργασία (*task*) που θα αποτελεί στόχο για τον πράκτορα, ενώ αυτός θα λαμβάνει ανταμοιβή ανάλογα με την απόδοσή του. Στην πλειοψηφία των περιπτώσεων εργασιών ενισχυτικής μάθησης, το περιβάλλον εκπαίδευσης είναι ένα παιχνίδι. Στα παιχνίδια, ο στόχος του πράκτορα είναι καλά καθορισμένος και η απόδοσή του μπορεί να μετρηθεί με σαφήνεια. Επιπλέον, τα παιχνίδια παρέχουν ένα περιβάλλον με πολλές διαφορετικές καταστάσεις, κι έτσι μπορεί να αξιολογηθεί η γενίκευση του εκπαιδευμένου πράκτορα. Ακόμα, τα παιχνίδια αυτά, αποτελούν πολλές φορές προσωμοιώσεις πραγματικών προβλημάτων. Έτσι, η εκπαίδευση του πράκτορα σε ένα παιχνίδι, αποτελεί ένα πρώτο βήμα πριν την εφαρμογή του σε καταστάσεις του πραγματικού κόσμου. Στο πνεύμα αυτό, το περιβάλλον εκπαίδευσης που επιλέχθηκε για τη συγκεκριμένη εργασία, το παιχνίδι αυτόματης στάθμευσης, αποτελεί ένα πραγματικό πρόβλημα, του οποίου η λύση θα διευκόλυνε την καθημερινότητα των ανθρώπων.

Στο παρόν κεφάλαιο, παρουσιάζουμε το παιχνίδι στάθμευσης (*Parking Game*), που κατασκευάστηκε στα πλαίσια αυτής της εργασίας, ως περιβάλλον εκπαίδευσης πρακτόρων. Αρχικά, στην Ενότητα @sec:game:reason θα εξηγήσουμε τους λόγους κατασκευής ενός καινούργιου παιχνιδιού. Έπειτα, στην Ενότητα @sec:game:rules θα αναλύσουμε τους κανόνες του παιχνιδιού και στην Ενότητα @sec:game:making θα σχολιάσουμε κάποιες ενδιαφέρουσες λεπτομέρειες της υλοποίησης του, κάποιες προκλήσεις που προέκυψαν και τον τρόπο με τον οποίο αντιμετωπίστηκαν και τις τελικές αδυναμίες του παιχνιδιού. Σε όλες αυτές τις ενότητες, θα αναλύουμε κάθε απόφαση που πάρθηκε και θα την τεκμηριώνουμε.