# Εισαγωγή {#sec:introduction}

Η παρούσα διπλωματική εργασία πραγματεύεται τη σχεδίαση και την ανάπτυξη μίας εφαρμογής χρονοπρογραμματισμού βαρδιών για μεγάλες επιχειρήσεις. Ο κύριος σκοπός της εφαρμογής αποτελεί την αυτοματοποίηση της διαδικασίας κατάρτισης του προγράμματος εργασίας, μέσα από μία διεπαφή φιλική προς τον χρήστη, σχεδιασμένη με γνώμονα τις πρακτικές του ανθρωποκεντρικού σχεδιασμού και την ευχρηστία.

Στο **Κεφάλαιο 2** γίνεται μία βιβλιογραφική επισκόπηση γύρω από τα θέματα της ανάπτυξης cross-platform εφαρμογών και του ανθρωποκεντρικού σχεδιασμού. Όσον αφορά το πρώτο σκέλος, γίνεται μία έρευνα περί των τάσεων που επικρατούν στη χρήση εφαρμογών και τις συσκευές που χρησιμοποιούνται, και παρουσιάζονται λύσεις που έχουν σχεδιαστεί για ενιαία ανάπτυξη εφαρμογών προς τις περισσότερες πλατφόρμες. Όσον αφορά το δεύτερο σκέλος, παρουσιάζεται η βασική θεωρία του ανθρωποκεντρικού σχεδιασμού, τα μοντέλα ανάπτυξης λογισμικού που ακολουθούντο παραδοσιακά και πώς αυτά έχουν εξελιχθεί σήμερα. Γίνεται επίσης αναφορά σε θέματα περί ευχρηστίας και εμπειρίας χρήστη.

Στο Κεφάλαιο 2 γίνεται, ακόμα, ανάλυση του προβλήματος του χρονοπρογραμματισμού εργασίας από μαθηματικής πλευράς. Αφού παρουσιαστεί η βασική θεωρία του γραμμικού προγραμματισμού και τα ζητούμενα του προβλήματος αυτού καθαυτού, σχηματίζεται ένα μαθηματικό μοντέλο επίλυσης του προβλήματος, το οποίο λαμβάνει υπόψη τις παραμέτρους που τίθενται.

Το **Κεφάλαιο 3** πραγματεύεται τη σχεδίαση της εφαρμογής. Αφού γίνει ανάλυση των απαιτήσεων αυτής με βάση τις αρχές του ανθρωποκεντρικού σχεδιασμού, μελετώνται ανταγωνιστικές λύσεις και πραγματοποιούνται σχεδιαστικές επιλογές που ακολουθούνται καθ' όλη τη διάρκεια της σχεδίασης και της υλοποίησης. Έπειτα, παρουσιάζονται τα σχέδια της γραφικής διεπαφής, σε μορφή σκαριφημάτων και πρωτοτύπων.

Στο **Κεφάλαιο 4** αναλύονται θέματα υλοποίησης της εφαρμογής. Αφού πραγματοποιηθούν επιλογές αρχιτεκτονικής λογισμικού, σχηματίζεται το μοντέλο δεδομένων και υλοποιείται η βάση δεδομένων της εφαρμογής. Παράλληλα, αναπτύσσεται η μηχανή αυτόματης ανάθεσης βαρδιών, που υλοποιεί τον μαθηματικό αλγόριθμο χρονοπρογραμματισμού εργασίας.

Στο **Κεφάλαιο 5** παρουσιάζονται οι μέθοδοι αξιολόγησης που χρησιμοποιήθηκαν για την εφαρμογή. Αξιολογείται τόσο η ίδια η εφαρμογή από πλευράς εμπειρίας χρήστη, με βάση τις αρχές του ανθρωποκεντρικού σχεδιασμού, αλλά και η αποδοτικότητα του αλγορίθμου χρονοπρογραμματισμού.
