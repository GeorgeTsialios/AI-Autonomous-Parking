## Στόχος {#sec:introduction:goal}

Η παρούσα διπλωματική εργασία πραγματεύεται την εκπαίδευση πρακτόρων τεχνητής νοημοσύνης, προκειμένου να μάθουν να επιτελούν μία εργασία (*task*), σε περιβάλλον παιχνιδιού. Η εκπαίδευση γίνεται χρησιμοποιώντας διαφορετικούς αλγορίθμους Μηχανικής Μάθησης (*Machine Learning*). Τελικός στόχος αποτελεί η σύγκριση των αλγορίθμων αυτών, η οποία πραγματοποείται σε 2 άξονες: 

- όσον αφορά τον **χρόνο εκπαίδευσης**, δηλ. τον χρόνο που απαιτήθηκε για να πετύχει ο πράκτορας την καλύτερη επίδοση του στο παιχνίδι και
- όσον αφορά την **τελική επίδοση**, δηλ. το πόσο καλά επιτελεί ο εκπαιδευμένος πράκτορας την εργασία του στο παιχνίδι. 
 
 Αναλυτικότερα, το περιβάλλον παιχνιδιού που αναπτύχθηκε είναι ένας χώρος parking και η εργασία που ο πράκτορας καλείται να μάθει είναι η στάθμευση ενός αυτοκινήτου σε μία συγκεκριμένη, αλλά τυχαία θέση στον χώρο αυτό. Επελέγη η συγκεκριμένη εργασία μετά από αρκετή σκέψη, καθώς εκτός του ενδιαφέροντος που παρουσιάζει, προσφέρει και τη δυνατότητα μελέτης ενός προβλήματος με εφαρμογές στον πραγματικό κόσμο. Πράγματι, η στάθμευση αποτελεί ένα πρόβλημα που καλούνται να αντιμετωπίσουν καθημερινά τα αυτόνομα οχήματα, τα οποία πρέπει να είναι σε θέση να επιτελούν αυτή την εργασία με ασφάλεια, ταχύτητα και αποτελεσματικότητα. Επομένως, η επιτυχής επίλυση του προβλήματος της στάθμευσης μέσω της Μηχανικής Μάθησης, ακόμα και σε περιβάλλον προσομοίωσης, αποτελεί ένα πρώτο βήμα προς την κατεύθυνση της ανάπτυξης αυτόνομων οχημάτων. 

Ακόμα, σε προσωπικό επίπεδο και ως αρχάριος σε θέματα Τεχνητής Νοημοσύνης και Μηχανικής Μάθησης, στόχος μου μέσα από την εκπόνηση της παρούσας εργασίας, αποτέλεσε η πρώτη εξοικείωση με το αντικείμενο και η κατανόηση των βασικών αρχών και τρόπων λειτουργίας συστημάτων Τεχνητής Νοημοσύνης. Έχοντας πλέον ολοκληρώσει τη διπλωματική μου εργασία, θεωρώ πως ο στόχος αυτός επετεύχθη και μάλιστα ευχάριστα, με τον ψυχαγωγικό τρόπο που προσφέρει η ενασχόληση με ένα παιχνίδι. 

Ωστόσο, κατά την εκπόνηση της παρούσας εργασίας, αντιμετώπισα αρκετά προβλήματα και υπέπεσα σε λάθη, τα οποία μου κόστισαν σε χρόνο και ενέργεια. Η αναζήτηση πληροφοριών στο διαδίκτυο είναι μία χρονοβόρα διαδικασία, εξαιτίας του τεράστιου όγκου διαθέσιμης πληροφορίας. Κάποιος άπειρος μπορεί εύκολα να χαθεί στην πληθώρα διαφορετικών πηγών και επιστημονικών δημοσιεύσεων και να σπαταλήσει χρόνο σε πληροφορίες μη χρήσιμες για αυτόν ή υπερβολικά λεπτομερείς.

Για αυτό τον λόγο, μέσα από το κείμενο αυτής της διπλωματικής εργασίας, επιθυμώ να βοηθήσω νέους ερευνητές του πεδίου να εισαχθούν πιο ομαλά σε αυτό. Στο πνεύμα αυτό, θα προσπαθήσω να εξηγώ τα θέματα της παρούσας εργασίας με τρόπο απλό και σαφή, ώστε να μην χρειάζεται κάποιος να έχει προηγούμενη εμπειρία για να τα κατανοήσει. Έτσι, ελπίζω αυτή η διατριβή να χρησιμοποιηθεί ως αφετηρία από μελλοντικούς φοιτητές με παρόμοιο αντικείμενο μελέτης και η αναγνώση της δικής μου εμπειρίας να τους αποτρέψει από την επανάληψη των ίδιων λαθών.