# Συμπεράσματα {#sec:conclusion}

Στην παρούσα διπλωματική εργασία πραγματοποιήθηκε μία πλήρης μελέτη για ένα σύστημα προγραμματισμού βάρδιας για μεγάλες επιχειρήσεις. Το ζήτημα αυτό περιλαμβάνει ένα πρόβλημα βελτιστοποίησης, το οποίο έχει στόχο την εύρεση του βέλτιστου ωρολογίου προγράμματος εργασίας των εργαζομένων σε μία επιχείρηση. Το βέλτιστο αυτό ωρολόγιο πρόγραμμα καλύπτει πλήρως τις ανάγκες της επιχείρησης σε προσωπικό, χωρίς να απασχολεί περισσότερους υπαλλήλους από όσους πραγματικά χρειάζονται, ενώ ταυτόχρονα ικανοποιεί τις προτιμήσεις κάθε εργαζόμενου, στον βαθμό που αυτό είναι δυνατό. Το σύστημα αυτό βρίσκει εφαρμογή σε οποιαδήποτε επιχείρηση οι εργαζόμενοι δουλεύουν με βάρδιες.

## Σύνοψη εργασίας {#sec:conclusion:overall}

Η μελέτη περιστράφηκε γύρω από δύο βασικούς άξονες: ο πρώτος ήταν η κατάστρωση του αλγορίθμου του χρονοπρογραμματισμού εργασίας από μαθηματικής πλευράς (Ενότητα @sec:literature:nurseScheduling). Χρησιμοποιώντας τις μεθόδους του γραμμικού προγραμματισμού, δημιουργήθηκε ένα μοντέλο, το οποίο έχει σκοπό την εύρεση αυτού του προγράμματος, το οποίο μεγιστοποιεί τις προτιμήσεις των εργαζομένων, ενώ ταυτόχρονα ικανοποιεί τα αιτήματά τους και πληροί τις ανάγκες της επιχείρησης σε προσωπικό.

Ο δεύτερος, και κυριότερος, άξονας της μελέτης αποτέλεσε η δημιουργία μίας cross-platform εφαρμογής, η οποία θα υποστηρίζει τον χρονοπρογραμματισμό εργασίας των εργαζομένων σε μία επιχείρηση. Το πρώτο βήμα ήταν η σχεδίαση της εφαρμογής, με βάση τις πρακτικές του ανθρωποκεντρικού σχεδιασμού. Αρχικά, πραγματοποιήθηκε ανάλυση των απαιτήσεων της εφαρμογής (Ενότητα @sec:design:analysis). Στα πλαίσια αυτής, πραγματοποιήθηκε ανάλυση χρηστών, με τεχνικές όπως το πλαίσιο PACT, τη μέθοδο των περσόνων και τις ιστορίες χρηστών (user stories), αλλά και ανάλυση εργασιών, με τις μεθόδους της εθνογραφίας, με διερεύνηση εντός πλαισίου, και της ιεραρχικής ανάλυσης εργασιών.

Στη συνέχεια, αφού μελετήθηκαν υπάρχουσες, ανταγωνιστικές λύσεις (Ενότητα @sec:design:competitiveSolutions), πραγματοποιήθηκαν σχεδιαστικές επιλογές (Ενότητα @sec:design:designChoices), με βάση τις προδιαγραφές της καλής εμπειρίας χρήστη (user experience), λαμβάνοντας υπόψη διαφορετικές θεωρίες, όπως αυτή της θεωρίας χρωμάτων. Έπειτα, σχεδιάστηκαν σκαριφήματα και πρωτότυπα για τις επιμέρους οθόνες της εφαρμογής (Ενότητα @sec:design:prototypes), οι οποίες καλύπτουν τους στόχους των χρηστών που τέθηκαν κατά τη φάση της ανάλυσης, με τρόπο που επιτυγχάνει τη βέλτιστη εμπειρία χρήστη.

Με την ολοκλήρωση της φάσης της σχεδίασης, και αφού πραγματοποιήθηκε ένας κύκλος διαμορφωτικής αξιολόγησης, προχωρήσαμε στη φάση της υλοποίησης (Κεφάλαιο @sec:implementation). Για την υλοποίηση του front-end της εφαρμογής, έγινε χρήση της αρχιτεκτονικής Model-View-ViewModel (MVVM), της οποίας απώτερος σκοπός είναι να κάνει τη διαδικασία της ανάπτυξης εύκολη και ευέλικτη, ώστε η εφαρμογή να είναι στο μέλλον εύκολα επεκτάσιμη. Παράλληλα, σχηματίστηκε το μοντέλο δεδομένων, το οποίο χρησιμοποιήθηκε για την υλοποίηση της βάσης δεδομένων, η οποία υποστηρίζει τη λειτουργία της εφαρμογής, φιλοξενώντας τα δεδομένα της στο νέφος (cloud). Για τον σκοπό αυτό, χρησιμοποιήθηκε η υπηρεσία Firebase από την Google, μέσω της οποίας πραγματοποιήσαμε επίσης και τη διαχείριση των χρηστών της εφαρμογής (αυθεντικοποίηση). Ολοκληρώνοντας τη φάση της υλοποίησης, δημιουργήσαμε έναν εξυπηρετητή που περιλαμβάνει τη μηχανή αυτόματης ανάθεσης βαρδιών σε εργαζομένους. Ο εξυπηρετητής φιλοξενήθηκε στην υπηρεσία νέφους Fly, και επικοινωνεί με την εφαρμογή μέσω ενός API, το οποίο αναπτύχθηκε με τη γλώσσα Python και τη χρήση του framework Flask.

Σημαντικό στάδιο της διαδικασίας ανάπτυξης της εφαρμογής, ωστόσο, αποτέλεσε η αξιολόγηση της προόδου, με βάση τις αρχές του ανθρωποκεντρικού σχεδιασμού (Κεφάλαιο @sec:evaluation). Η αξιολόγηση πραγματοποιήθηκε με μεθόδους που ανήκουν σε δύο κατηγορίες: τις μεθόδους αξιολόγησης από ειδικούς (expert-based evaluation) και τις μεθόδους αξιολόγησης από χρήστες (user-based evaluation). Συγκεκριμένα, από τις μεθόδους αξιολόγησης από ειδικούς, εφαρμόσαμε τη μέθοδο του γνωσιακού περιδιαβάσματος (cognitive walkthrough) για συγκεκριμένα σενάρια χρήσης της εφαρμογής, αλλά και το μοντέλο πληκτρολογήσεων (Keystroke-Level Model, KLM), προσαρμοσμένο για κινητές συσκευές με οθόνη αφής (Fingerstroke-Level Model, FLM). Τις μεθόδους αυτές συμπλήρωσαν και ενίσχυσαν οι μέθοδοι αξιολόγησης από πραγματικούς χρήστες της εφαρμογής, με χρήση ημιδομημένων συνεντεύξεων, τα αποτελέσματα των οποίων ήταν καθοριστικά για τη διαδικασία σχεδίασης της εφαρμογής. Τέλος, πραγματοποιήθηκε ένας κύκλος αξιολόγησης της αποδοτικότητας του αλγορίθμου αυτόματης ανάθεσης βαρδιών, με χρονομέτρηση της εκτέλεσής του σε τυχαία σενάρια, αλλά και έλεγχο των αποτελεσμάτων του σε συγκεκριμένα, απλά, σενάρια, ώστε να επιβεβαιωθεί η σωστή λειτουργία του.

## Μελλοντικά βήματα {#sec:conclusion:nextSteps}

Η εφαρμογή **Horario** αποτελεί ένα ολοκληρωμένο σύστημα διαχείρισης βάρδιας για μεγάλες επιχειρήσεις, το οποίο μπορεί να υιοθετηθεί από ένα μεγάλο εύρος οργανισμών. Το επόμενο βήμα της ανάπτυξής της θα αποτελούσε η δοκιμαστική χρήση της σε πραγματικές συνθήκες από τους εργαζομένους μίας επιχείρησης, ώστε να παρατηρηθούν πιο διεξοδικά συγκεκριμένες πλευρές της και να πραγματοποιηθούν βελτιώσεις. Επιπλέον, με την καθημερινή χρήση της, μπορούν να προκύψουν επιπλέον ανάγκες από τους χρήστες, που δεν περιλαμβάνονται στα πλαίσια της παρούσας εργασίας. Οι ανάγκες αυτές θα μπορούσαν να υλοποιηθούν μελλοντικά, με αποτέλεσμα η εφαρμογή **Horario** να μετατραπεί σε ένα απαραίτητο σύστημα για επιχειρήσεις πολλών κλάδων.
